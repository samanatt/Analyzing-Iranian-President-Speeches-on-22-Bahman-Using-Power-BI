آیت الله دکتر سید ابراهیم رئیسی رئیس جمهور روز جمعه در سخنان پیش از خطبه نماز جمعه به مناسبت سالگرد پیروزی انقلاب اسلامی و گرامیداشت یوم الله 22 بهمن 57 در مصلی تهران گفت: 22 بهمن‌ ماه روز پیروزی انقلاب شکوهمند اسلامی را به همه شما و ملت بزرگ ایران و آزادگان جهان تبریک و تهنیت عرض می‌کنم.

رئیس جمهور افزود: یاد امام و شهدای عالیقدر انقلاب اسلامی را گرامی می‌دارم و به ارواح بلندشان درود می‌فرستم. برای جانبازان و ایثارگران عزیز از خداوند متعال طلب عافیت دارم.

دکتر رئیسی خاطر نشان کرد: 22 بهمن یوم الله است. همه روزها روزهای خداست. همه شب‌ها شب‌های خداست. همه ما برای خدا هستیم. اما چرا یک روز یوم‌الله می‌شود؟.

آیت الله رئیسی با طرح این پرسش که چطور جلوه قدرت الهی در یک روز از غیر مجاری عادی آن روز را روز خدا می‌کند؟، گفت: روز 22 بهمن جلوه قدرت الهی به دست توانای مردم بزرگ ایران و با رهبری امام عظیم‌الشأن‌مان بود. قدرت الهی همه را خیره کرد که چگونه ممکن است ملتی با اتکال به خدا و با اعتماد به نفس به میدان بیاید و حکومتی که مورد حمایت قدرت‌های بزرگ و سلطه‌گر است، کنار بزند و با اراده خود حکومتی به نام دین و ارزش‌های الهی برپا کند. این دست قدرت لایزال الهی بود.

دور شدن از مردم دور شدن از انقلاب شکوهمند اسلامی است

رئیس جمهور با تاکید بر اینکه دور شدن از مردم دور شدن از انقلاب شکوهمند اسلامی است، خاطر نشان کرد: در این ایام آنچه برای همه ما و همه دوستداران انقلاب اسلامی و بویژه نسل جوان ما ضرورت دارد شناخت انقلاب اسلامی بویژه شناخت عناصر هویت‌ساز آن است.

دکتر رئیسی با تاکید بر اینکه «عناصر هویت‌ساز انقلاب اسلامی» باید دقیق شناخته شود، به بیانات رهبر انقلاب در مورد «جهاد تبیین» اشاره کرد و گفت: «جهاد تبیین» از اموری است که بسیار ضرورت دارد و ابعادش همچنان باید بیان شود.

رئیس جمهور با اشاره به عناصر هویت‌ساز انقلاب اسلامی تصریح کرد: یکی از عناصر مهم هویت دینی انقلاب اسلامی است. دین در عرصه زندگی انسان معاصر، می‌خواهد همه شئون براساس دین و آموزه‌های دینی اداره شود. مردمی بودن هم یکی از عناصر هویتی انقلاب اسلامی است. این انقلاب مردم پایه است. اساس را مردم شکل دادند و رقم زدند. حامیان این انقلاب مردم هستند. ادامه دهندگان این مسیر بازهم مردم‌ هستند.

انقلاب سال 57 غیر طبقاتی و برای تمام مردم بود

آیت الله رئیسی غیرطبقاتی بودن این انقلاب را یکی دیگر از عناصر هویت‌ساز انقلاب برشمرد و خاطر نشان کرد: انقلاب‌ها و خیزش‌هایی که در شرق و غرب اتفاق افتاد بر یک قشر و طبقه خاصی استوار بود اما این انقلاب، انقلاب غیرطبقاتی است. همه مردم به معنی وسیع «کلمه مردم» از همه طبقات حضور دارند.

دکتر رئیسی «استقلال‌جویانه بودن»، «آزادی‌خواهانه بودن»، «عدالت‌طلبانه بودن» را از دیگر عناصر این انقلاب دانست و خاطر نشان کرد: این انقلاب در درون خودش عدالت‌خواه و عدالت‌طلب است. هیچ‌زمان نمی‌توان عنصر عدالت را از انقلاب اسلامی جدا کرد زیرا که در درون انقلاب اسلامی عدالت‌خواهی و عدالت‌طلبی و ضدظلم و ضد فساد بودن نهادینه شده است.

هاضمه انقلاب شکوهمند اسلامی، فساد و ظلم را نمی‌پذیرد

رئیس جمهور تصریح کرد: در درون این انقلاب ضد استکبار بودن نهادینه شده است. یعنی هاضمه انقلاب شکوهمند اسلامی، فساد و ظلم را نمی‌پذیرد، این موضوع مثل کسی است که غذای مسمومی را بخورد اما هاضمه انسان سم را نمی‌پذیرد. هاضمه انقلاب اسلامی ضدظلم و ضد فساد است.

دکتر رئیسی در مورد ویژگی‌های رژیم ستم‌شاهی گفت: رژیم ستم‌شاهی مظهر تام و تمام وابستگی استبداد، دیکتاتوری، خضوع در مقابل قدرت‌های سلطه‌گر، گردنکشی در مقابل خواست مردم، آلوده به انواع فسادها، ظلم به مردم و به کشور بود.

آیت الله رئیسی اظهار داشت: انقلاب اسلامی آمد که این رژیم، فاسد و مورد حمایت قدرت‌های سلطه‌گر را از میان بردارد و نظامی مبتنی بر دین و آنچه که مردم بارها فریاد زدند «استقلال، آزادی، جمهوری اسلامی» را برپا کند.

رئیس جمهور افزود: پیروزی شکوهمند انقلاب اسلامی تمدنی را رقم زد که این تمدن به نام اسلام و جمهوریت در مقابل تمدن‌هایی که قطب‌بندی‌های جهان را شکل می‌داد، تمدنی نوین بود. این مدنیت همراه خودش همه سعادت را برای انسان معاصر فریاد می‌زند. این تمدن دارای یک شاخصه‌های مهمی است که می‌طلبد در وقتی دیگر در مورد این شاخصه‌های سخن گفته شود.

شعارهای انقلاب فطری و جهانی است

دکتر رئیسی ادامه داد: آنچه مشخص است آن است که شعارهای انقلاب اسلامی، شعارهایی فطری و جهانی است و مربوط به فطرت همه انسان‌ها و مورد پسند همه عالم است.  

رئیس جمهور با طرح این سوال که انقلاب اسلامی چه می‌گوید ؟، گفت: سخن انقلاب اسلامی آزادی، اخلاق، عقلانیت و عدالت است. آنچه انقلاب اسلامی فریاد می‌زند، عبارتست از استقلال، عزت ملی، برادری، نفی سلطه و ظلم. هیچ‌کدام از شعارهای انقلاب را که مردم فریاد زدند کهنه نشده است. باید همواره شعاری که در 22 بهمن 57 بر زبان مردم جاری می‌شد، امروز نیز جریان داشته باشد.

نه سلطه می‌پذیریم و نه از استقلال‌مان دست برمی‌داریم و نه ظلم می‌کنیم

آیت الله رئیسی با بیان اینکه شعارهای آغازین برخی از انقلاب‌ها و خیزش‌ها فراموش شده یا به سردی گراییده است، گفت: اما در جمهوری اسلامی این شعارها همچنان زنده است. اگر آن روز گفته شد استقلال و آزادی امروز نیز بر همان شعار تأکید می‌شود. اگر آن روز فریاد زده شد «نه شرقی، نه غربی، جمهوری اسلامی»، امروز هم همین شعار باید پایدار بماند. نه سلطه می‌پذیریم و نه از استقلال‌مان دست برمی‌داریم و نه حاضریم نسبت به کسی در عالم ظلم کنیم؛ اینها جزو اصول انقلاب اسلامی است که همچنان پایدار است.

دکتر رئیسی با اشاره به اینکه در نظام اسلامی ارزش‌ها همواره ثابت بوده و تغییر نمی‌کند، افزود: این ارزش‌ها، ارزش‌هایی است که مردم همواره بر آن تأکید کردند، لذا شما می‌بینید ایرانی در هر کجای عالم به این انقلاب افتخار می‌کند. امروز نه فقط مردم مسلمان عالم، بلکه مردم غیرمسلمان، اما آزادی‌خواه و عدالت‌خواه عالم، محرومین و مستضعفین در اقصی نقاط عالم به این انقلاب عشق می‌ورزند.

رئیس جمهور ادامه داد: علاقمندان به این انقلاب ممکن است مسلمان هم نباشند، اما وقتی با شما مواجه می‌شوند، می‌گویند به انقلاب شما و به امام و به رهبری و مواضع بصیرت‌آفرین ایشان عشق می‌ورزیم. اینها برای این است که شعارهای انقلاب فطری و جهان‌شمول است.

نه فقط ملت بزرگ ایران، بلکه ملت‌های جهان به این انقلاب سخت امیدوارند

آیت‌الله رئیسی با بیان اینکه همه به این شعارها پایبند هستند، اظهار داشت: شعارهای انقلاب اسلامی شعارهایی عقلانی است و امروز نه فقط ملت بزرگ ایران، بلکه ملت‌های جهان به این انقلاب سخت امیدوارند. آنچه امروز همگان می‌خواهند آن است که انقلابی بودن این نظام همچنان حفظ شود و در گذشت زمان و تطورات دچار فراز و فرود نشود.

رئیس جمهور تصریح کرد: روحیه، نگاه و عمل انقلابی و پایبندی به این مبانی همچنان مورد تأکید مردم در سراسر عالم است. همگان تاکید دارند که این انقلاب باید همواره برای نجات انسان و برای اینکه پرچم عدالت‌خواهی به دست حجت خدا حضرت ولی عصر(عج) برسد، باقی بماند.

سنگ زیربنای تفکر و اندیشه امام(ره) این است که عالم محضر خداست

دکتر رئیسی با اشاره به مفهوم امت، برخورداری از هدف و مقصد، حرکت داشتن و ایستا نبودن، پویایی و برخورداری از امام را از عناصر اساسی امت برشمرد و خاطرنشان کرد: عنصر رهبری است که از همه ظرفیت‌ها در جهت رسیدن امت به اهداف بلند استفاده کند. نقش رهبری و نقش مقتدا را در نهضت، همواره نقشی بسیار تعیین‌‌کننده می‌دانستیم و می‌دانیم.

رئیس جمهور ادامه داد: امام راحل و رهبری معظم انقلاب اسلامی در مقابل مکاتب سیاسی عالم، مکتب سیاسی را ارائه کردند که دارای شاخص‌هایی است. اولین شاخص این مکتب سیاسی، «اخلاص» است. سنگ زیربنای تفکر و اندیشه امام(ره) این جمله است که بر در و دیوار نقش بسته است که عالم محضر خداست. تمام دیدگاه‌های سیاسی، حقوقی، کلامی، حکومتی و زندگی شخصی امام(ره) معطوف به این جمله است.

آیت‌الله رئیسی گفت: دومین نکته در مکتب سیاسی، «توجه به جمهوریت و مردم» است. نگاه امام راحل و مقام معظم رهبری به مردم سیاسی و تشریفاتی نبود و نیست. امام و رهبری به مردم علاقمندند، چون علاقه به مردم، مرتبه نازله حب الله است. همچنین سومین نکته در این مکتب سیاسی، «عدالت» است. عدالت نه به عنوان یک شعار، بلکه به عنوان یک محور مهم که باید در همه سطوح جامعه جریان داشته باشد و تمام روابط اجتماعی، اقتصادی، سیاسی، سیاست داخلی و سیاست خارجی بر محور عدالت باید شکل بگیرد.

رئیس جمهور افزود: امروز مفتخریم که در دولت مردمی، جمهوریت و مردمی بودن و عدالت را به آن معنی محوری که هدف مهم انقلاب اسلامی بود، به عنوان محور اساسی در دولت قرار دادیم و خود را موظف می‌دانیم که برای اصلاح امور، مردم باید میدان پیدا کنند. باید به مردم توجه شود و مردم اصل و اساس قرار گیرند.

بی‌توجهی به مردم، بی‌توجهی به انقلاب اسلامی است

دکتر رئیسی اظهار داشت: گاهی ما را در برخی از رسانه‌ها مورد سوال قرار می‌دهند که فلانی به اجتماعات و استان‌ها می‌رود، در پاسخ باید گفت، عزیزان دل، بی‌توجهی به مردم، بی‌توجهی به انقلاب اسلامی است. مردم پیوند اساسی با انقلاب اسلامی دارند و بی‌توجهی و دور شدن از مردم، دور شدن از انقلاب شکوهمند اسلامی است.

رئیس جمهور با بیان اینکه در دولت مردمی اجرای عدالت محوری‌ترین کار در دوره تحول محسوب می‌شود که باید همواره مورد تأکید قرار بگیرد، تصریح کرد: عنصر چهارم که در مکتب سیاسی امام و رهبری بسیار مهم است، ضدظلم بودن و ضداستکباری بودن انقلاب اسلامی است. مکتب سیاسی امام و رهبری همواره ضد ظلم، ضداستکباری و ضدفساد بودن را همراه خود دارد.

همه در جهان می‌دانند مستقل‌ترین کشور در روی زمین جمهوری اسلامی ایران است

آیت‌الله رئیسی نکته مهم بعدی در میان شاخص‌های مکتب سیاسی امام و رهبری را مسأله استقلال به معنی واقعی کلمه دانست و خاطرنشان کرد: به لطف خداوند متعال، امروز در مسیر استقلال سیاسی نظام جمهوری اسلامی کار به جایی رسیده که همه در جهان می‌دانند مستقل‌ترین کشور در روی زمین جمهوری اسلامی ایران است. همه می‌دانند و همه اعتراف دارند، کشوری که حرف اول را در منطقه می‌زند، با استقلال در مجامع سیاسی و بین‌المللی، اظهار نظر می‌کند و همیشه روی پای خود ایستاده ایران است که نه سلطه می‌پذیرد و نه به هیچ عنوان ظلم به دیگران را روا می‌دارد.

رئیس جمهور با بیان اینکه برای استقلال اقتصادی جمهوری اسلامی هم کارهایی انجام شده است که برای هیچ کس در کشور قابل انکار نیست، گفت: به برکت انقلاب اسلامی در هر کوی و برزنی در جهت توسعه‌یافتگی کار شده است، اما کارهای زیادی هم باقی مانده است.

دکتر رئیسی افزود: برای اینکه بتوانیم استقلال اقتصادی را به مثابه استقلال سیاسی در کشور داشته باشیم، راه زیادی باقی مانده است. همه ظرفیت‌ها برای استقلال اقتصادی آماده است، اما برخی از نگاه‌های غلط و برخی از دلهره‌ها و برخی از نسخه‌هایی که تناسبی با نسخه‌های انقلاب اسلامی نداشت، موجب برخی از عقب‌ماندگی‌ها شده است.

در جهت استقلال اقتصادی و عمل به نسخه نجات‌بخش اقتصاد مقاومتی، گام‌های بلندی برداشته خواهد شد

رئیس جمهور اظهار داشت: نگاه کردن به دست بیگانگان که آنها کاری برای ما انجام دهند، باعث مشکلاتی شده است، اما به لطف خداوند متعال، با همت مردم و با خدمتگزاری دولت، ان‌شاء الله در جهت استقلال اقتصادی و عمل به نسخه نجات‌بخش اقتصاد مقاومتی، گام‌های بلندی برداشته خواهد شد.

آیت‌الله رئیسی با بیان اینکه امام و رهبری همواره بر وحدت و انسجام ملی تأکید داشته و دارند، تصریح کرد: همه سلایق باید به دور از هرگونه اختلاف زیر پرچم این کشور و این نظام، اجازه ندهند این وحدت و انسجام خدشه‌دار شود. همه کسانی که دل در گرو انقلاب و اهداف بلند انقلاب اسلامی دارند بدانند که پیشرفت کشور در گرو، انسجام و وحدت است.

رئیس جمهور خاطرنشان کرد: نکته‌ای که می‌خواهم محضر نمازگزاران عزیز جمعه و کسانی که امروز با وجود شرایط کرونایی به خیابان‌ها آمدند، عرض کنم، این است که ما مصمم هستیم به عنوان دولت برخاسته از رأی و اراده شما مردم در رفع مشکلات، در توجه به ظرفیت‌های کشور، توجه به اقتصاد ملی و اقتصاد مقاومتی، رفع مشکلات فرهنگی و آسیب‌های اجتماعی که مردم عزیزمان را رنج می‌دهد با کمک شما گام‌های بسیاری برداریم. گام‌های مقدماتی برداشته شده و برای آینده برنامه‌ریزی‌های لازم انجام گرفته است.

آیت الله رئیسی در مورد تلاش دولت برای صیانت از جان مردم، گفت: کرونا مردم را بسیار رنج می‌داد. روزی که دولت را آغاز کردیم، 700 خانواده در روز داغدار می‌شدند. اما امروز با لطف خداوند متعال و کمک مردم و مسئولین بهداشتی، شرایط متفاوت شده است. ان‌شاء الله در سویه جدید هم عزیزان رعایت می‌کنند و بتوانیم آن را هم پشت سر بگذاریم.

امروز هیچ نگرانی در مورد ذخایر کالاهای اساسی در کشور وجود ندارد

دکتر رئیسی با اشاره به نگران کننده بود وضعیت کالاهای اساسی کشور در زمان تحویل دولت سیزدهم، اظهار داشت: به لطف خداوند متعال امروز هیچ نگرانی در مورد ذخایر کالاهای اساسی در کشور وجود ندارد. زمانی کشور به سمت تولید خواهد رفت که اساس بر سرمایه‌گذاری و افزایش بهره‌وری باشد. امروز ظرفیت‌های کشور شناسایی شده و همه به طرف تولید و مولد شدن هدایت می‌شود.

آیت الله رئیسی در مورد توانمندسازی ظرفیت‌های کشور در دولت سیزدهم، تصریح کرد: رشد اقتصادی کشور با سرمایه‌گذاری قابل قبول خواهد شد و در این میان کسانی هستند که می‌خواهند سوء استفاده کنند. افرادی هستند که می‌خواهند با روابط ناسالم مردم را نگران کنند.

این دولت آمده است که فساد، بی‌عدالتی، رشوه و روابط ناسالم نباشد

رئیس جمهور در این باره خطاب به مردم تاکید کرد: این دولت آمده است که فساد، بی‌عدالتی، رشوه و روابط ناسالم نباشد. ما با همه قدرت در مقابل «رانت‌خواری‌ها» و «مفسدان» خواهیم ایستاد و ریشه آنها را خواهیم کند. نظام عادلانه در تولید، توزیع، جذب، پرداخت، ارتقاء کارکنان دولت در همه شئون؛ وقتی می‌گوییم عدالت، یعنی عدالت در همه شئون باید اجرایی شود.

آیت الله رئیسی افزود: بنده به عنوان یک طلبه خدمتگزار به مردم مصمم هستم در این میدان به هیچ عنوان اجازه ندهیم که کوچکترین بی‌عدالتی، مردم عزیز را نگران کند. آنچه امید داریم بعد از خداوند متعال به نگاه‌ و به حضور شما مردم در صحنه است.

امیدمان به خداوند و ظرفیت‌های کشور است و هرگز امید به وین و نیویورک نداریم

دکتر رئیسی تاکید کرد: روابط‌مان در سیاست خارجی ایجاد توازن است. نگاه به غرب کشور را نامتوازن کرده است. باید به همه کشورها و ظرفیت‌ها بویژه همسایگان توجه داشته باشیم. اما امیدمان به خداست، امیدمان به خوزستان، به خراسان، به آذربایجان، شرق، غرب، شمال و جنوب کشور است و هرگز امید به وین و نیویورک نداریم.

دکتر رئیسی خاطر نشان کرد: همه عزیزان که دغدغه انقلاب و نظام را دارند، بدانند ما به آینده بسیار امیدواریم، نه امیدواری در شعار، نه. محضر مقام معظم رهبری حفظه الله تعالی عرض کردم که هر روز که در این دولت حضور دارم، ظرفیت‌ها، حمایت مردم، نیروهای مصمم جوان و فرهیختگانی که دلسوز به انقلاب و نظامند را می‌بینم و امیدم به آینده بیشتر و بیشتر می‌شود.

رئیس جمهور افزود: می‌خواهم به پسران، دختران و جوانان برومند کشور عرض ‌کنم آینده بسیار روشن و امیدوارکننده است. 22 بهمن پیام امید به ملت ایران، امید به همه مستضعفان و محرومان و مظلومین عالم و پیام یأس و ناامیدی و استیصال به سلطه‌گران و به ظالمان در عالم است.

دکتر رئیسی با اشاره به 4 دوره «تأسیس»، «تثبیت»، «توسعه» و «پیشرفت و عدالت» انقلاب اسلامی در 43 سال گذشته، گفت: امروز آنچه از بیداری اسلامی در اطراف می‌بینید نوید الهی است. در 10 سال اول انقلاب که ما به عنوان دوره «تأسیس» می‌نامیم نمی‌خواستند انقلاب و نظام پا بگیرد، آنها خواستند اما نشد، شما مردم خواستید شد.

رئیس جمهور در این باره افزود: در دوره دوم و دوره «تثبیت» آنها نخواستند این نظام تثبیت شود، شما خواستید شد، در دوره سوم دوره «توسعه» می‌خواستند پیام انقلاب در همین مرزها متوقف بماند و ملت‌های مسلمان و جهان بیدار نشوند، شما خواستید، شد آنها خواستند نشد. در دور چهارم دوره «پیشرفت و عدالت» به لطف خداوند متعال، آنها می‌خواهند نشود و لطف خدا و اراده شما حتماً تحقق پیدا خواهد کرد.