 رییس جمهور با تاکید بر اینکه کسانی که در اغتشاشات اخیر فریب خوردند باید بدانند که آغوش ملت برای پذیرش آنان با عفو پدرانه رهبری باز است، یادآور شد: ما هم امتداد این نگاه را در دولت پی می‌گیریم.

به گزارش ایسنا، سیدابراهیم رئیسی طی سخنانی در پایان راهپیمایی بزرگداشت چهل‌وچهارمین سالگرد پیروزی انقلاب اسلامی در میدان آزادی با تبریک روز ۲۲ بهمن اظهار کرد: این روز تحقق معجزه قرن است و روز تحقق خواست مجاهدان راه خدا و علما و صلحا و شهداست. کسانی که در طول تاریخ به دنبال شکل‌گیری نظامی بر پایه دین بودند. این روز پایان استبداد و وابستگی و آغاز استقلال، آزادی و جمهوری اسلامی است.

۲۲ بهمن روز پایان سلطه سلطه‌گران بر ایران است

وی افزود: این روز تحقق خواست و اراده ملت بزرگ ایران است و روز تحقق روشنگری‌های امام راحل است. این روز پایان سلطه سلطه‌گران بر ایران عزیز است. امروز جلوه انسجام ملی، وحدت، یکپارچگی و حضور حماسی مردم است.

رییسی با بیان اینکه امروز در صدها شهر و هزاران روستا مردم در میدان حاضر شدند، ادامه داد: در این روز مردم عهدی با امام و رهبری و شهدا و آرمان‌های بلند انقلاب اسلامی بستند و این میثاق بسیار بالاتر از رأی است. در دین ما کسانی که رأی می‌دهند فقط رأی نمی‌دهند، بلکه پای این رأی و نظر می‌مانند.

بهمن ۱۴۰۱  یک بار دیگر شکست دشمنان انقلاب رقم خورد

رئیس جمهوری تاکید کرد: ما امروز فقط برای گرامیداشت ۲۲ بهمن ۵۷ جمع نشدیم. آن حرکت عظیم همواره قابل تکریم است، اما امروز آمده‌ایم بگوییم ۲۲ بهمن ۱۴۰۱ با حضور مردم و شکست دشمنان انقلاب یک بار دیگر رقم خورده است. این اعلام، اعلام یک ۲۲ بهمن دیگر در تاریخ انقلاب شکوهمند اسلامی است.

وی یادآور شد: شاهدیم در این یک سال چه فتنه‌ها و توطئه‌هایی از سوی دشمن صورت گرفت، اما زنان و مردان تاریخ‌ساز ما دشمن را شناختند و دست پلید او را دیدند و در صحنه خوب ظاهر شدند و خوش درخشیدند، به نحوی که در تاریخ انقلاب اسلامی مردم سرافراز ما یک‌بار دیگر دشمن را ناکام گذاشتند.
برخی به دنبال تطهیر چهره رژیم پهلوی هستند


رئیسی افزود: حکومت ستم‌شاهی پهلوی فقط عقب‌ماندگی کشور و ذلت آن برابر قدرت‌های سلطه‌گر را داشت و فقط آنچه برای این کشور آوردند کودتایی برای تشکیل و کودتایی برای بقا بود که برخلاف مشروطه و خواست ملت بود. آنان جنایت و خیانت کردند و به کشور و داشته‌های آن بی‌توجه بودند و فقط می‌خواستند کاری کنند که آمریکا و نظام سلطه خوشنود شود.

رئیس‌جمهوری ادامه داد: برخی به دنبال آن هستند که چهره رژیم پهلوی را تطهیر کنند اما فرمان رهبری انقلاب در عرصه تبیین باید پلیدی و زشتی این رژیم برای ملت ایران را نشان دهد که انقلاب شکوهمند اسلامی پایان این ذلت و آغاز عزت مردم ما بود.

امروز در منطقه در حوزه‌های بسیار حرف اول را می‌زنیم

وی با تاکید بر اینکه ما به فرهنگ ما می‌توانیم تکیه داریم، اظهار کرد: آثار این اعتقاد، برکات زیادی به همراه داشته و دلیل عصبانیت دشمن هم همین است. کارهای بسیاری از سوی جوانان ما انجام شده و در حوزه‌های مختلف علم و فناوری و اقتصاد و سلامت و پزشکی ایران نام‌آور شده است.

رئیسی ادامه داد: ما امروز در منطقه در حوزه‌های بسیار حرف اول را می‌زنیم و در جهان در بسیاری عرصه‌ها مقام اول تا ششم را داریم. امروز ملت عظیم ما قله‌های بسیاری را فتح کرده است و دشمن آن را برنمی‌تابد.
خروج گروهک منافقین از لیست گروه‌های تروریستی ننگ آمریکاست

رئیس‌جمهوری با اشاره به جنایات منافقین در ایران، تصریح کرد: جای تعجب دارد که کنگره آمریکا این جریان را که همه دنیا پذیرفته تروریست است از لیست گروه‌های تروریستی خارج می‌کند. این ننگ آمریکاست. دشمنان به دنبال آن برآمدند که تهدید و فشارهای حداکثری را اعمال کنند، اما مقاومت ملت در این عرصه هم آنان را با شکست مواجه کرده است.

وی افزود: وقتی دیدند ملت بزرگ ایران پروژه تحریم‌های آنان را خنثی کرد و در علم و فناوری و تولید هم متوقف نشدیم و در تولید و صادرات نفت هم متوقف نشدیم و در کالاهای غیرنفتی هم به همین شکل پیش رفتیم و در تراز تجاری کشور موفق بودیم و برخلاف تحریم‌ها و تهدیدها از رشد اقتصادی بهره‌مندیم، و در همه عرصه‌ها مشارکت اجتماعی و کار دانش‌بنیان انجام می‌شود، دست به یک توطئه دیگر زدند، پروژه آشوب و اغتشاش را کلید زدند تا به تصور خود کشور را متوقف کنند و در این عرصه یک جنگ ترکیبی راه انداختند.

رئیسی یادآور شد: غافل از اینکه مردم دشمن و دست پلید آنان را می‌شناسد. وقتی آنان سخن از زندگی می‌کنند مردم می‌بینند که آیا حضور آنان در فلسطین، افغانستان، لبنان، عراق، یمن زندگی‌بخش بود؟ شما کجا و به کدام مردم زندگی بخشیدید؟
به برکت انقلاب اسلامی زنان آزادند

وی خطاب به دشمنان انقلاب گفت: شما می‌خواهید انسجام ملی ما را هدف قرار دهید. من به دشمنان می‌گویم اگر دنبال حرف ملت ایران و شنیدن صدای آنان هستید، این‌ها ملت ایران هستند.

رئیس‌جمهوری خطاب به دشمنان انقلاب ادامه داد: شما از حقوق زن سخن می‌گویید اما به برکت انقلاب اسلامی زنان آزادند و حضور آنان در دانشگاه‌ها و عرصه‌های اجتماعی، سیاسی و اقتصادی و همه عرصه‌ها حضور پررنگی است. ما در عرصه حقوق زن مدعی هستیم و شما در جایگاه متهم هستید، شما از زن استفاده ابزاری می‌کنید. شما امروز می‌خواهید برای تمدن بشری معیار مشخص کنید اما ضدخانواده و نهاد آن عمل و هم‌جنس‌بازی را ترویج می‌کنید.

رئیسی یادآور شد: ما در عرصه انرژی هسته‌ای هم در جایگاه مدعی هستیم و شما در جایگاه متهم ما در عرصه فعالیت انرژی اتمی ۱۵ مورد گزارش آژانس را داریم که می‌گوید ایران هیچ تخلفی ندارد، اما شما کلاهک هسته‌ای دارید. شما در عرصه تروریسم تشکیل داعش، مسلح کردن آنان و به جان مردم منطقه انداختن‌شان را دارید اما ما در جایگاه مبارزان با داعش هستیم و شهادت سردار قاسم سلیمانی را در این راه داشته‌ایم.
 
ایران امروز در زمینه حقوق بشر در جایگاه مدعی است

رئیس‌جمهوری افزود: اگر بحث حقوق بشر باشد ما مدعی هستیم و شما متهم، چقدر حقوق انسان را در جای جای این منطقه ضایع کردید؟ چقدر به مردم فلسطین و افغانستان ظلم کردید و ویرانی‌های بسیار در آنجا به جای گذاشتید و امتداد آن را در یمن دنبال کردید؟ شما حتی نسبت به ملت خود هم در حقوق بشر ظلم‌های فراوانی کردید و ایران امروز در زمینه حقوق بشر در جایگاه مدعی است و شما در جایگاه متهمید و باید پاسخ دهید چرا در حق بشر چنین ظلم‌هایی کردید؟

وی ادامه داد: امروز جنگ اراده‌هاست، اراده ملت ایران و رهبر انقلاب ما و جهان اسلام، اراده نیروهای مسلح ما، زنان و مردان ماست که پرچم برافراشته جمهوری اسلامی را پاس می‌داریم و روزبه‌روز به عزت، پایداری و عظمت این انقلاب و نظام هم افزوده خواهد شد.

شعار «نه شرقی و نه غربی» از عناصر هویت ساز ماست

رئیسی با بیان اینکه عناصر هویت‌ساز انقلاب اسلامی همچنان مورد توجه و تاکید ملت ایران است، گفت: از جمله این عناصر هویت‌ساز «نه شرقی و نه غربی» است که این میدان و این فضا و این ملت را به همان فضا، میدان و ملتی پیوند می‌دهد که در سال ۵۷ شعار «استقلال، آزادی و جمهوری اسلامی» به سر می‌داد و همان شعار «نه شرقی، نه غربی، جمهوری اسلامی» همچنان بر زبان این مردم جاری است.

رییس‌جمهوری تصریح کرد: ملت ایران می‌داند که شما دنبال این هستید که یاس و ناامیدی را القاء کنید اما حضور امروز مردم ارسال پیام یاس و ناامیدی برای دشمنان ملت ایران است.
با عفو پدرانه رهبری آغوش ملت برای پذیرش فریب خوردگان اخیر باز است

وی همچنین با تاکید بر اینکه کسانی که در اغتشاشات اخیر فریب خوردند باید بدانند که آغوش ملت برای پذیرش آنان با عفو پدرانه رهبری باز است، یادآور شد: ما هم امتداد این نگاه را در دولت پی می‌گیریم. فریب‌خوردگان اغتشاشات متوجه شدند که دشمن دنبال فریب و شیطنت و فتنه است و نه مسئله‌اش حقوق بشر است و نه «زن» و نه «زندگی» و نه «آزادی» بلکه به دنبال سلب زندگی مردم ایران است.

رئیسی تاکید کرد: عزیزان ما بدانند که باید با همان نگاهی که رهبری داشتند و فرمودند با همان نگاه عطوفت‌بار آغوش را برای فریب‌خوردگان باز کنند و راه برای بازگشت آنان باز است. ما هم در دولت همین مسیر را دنبال می‌کنیم.
آن روز که ما کار خود را آغاز کردیم مشکلات فراوان داشتیم

رئیس‌جمهوری با یادآوری وضعیت کشور در روزهای آغاز به کار دولت، اظهار کرد: آن روز که ما کار خود را آغاز کردیم مشکلات فراوان داشتیم اما با مشارکت همین مردم کرونایی که روزی ۷۰۰ جان را می‌گرفت امروز به فوتی تک عددی رسیده است. همچنین در شرایطی که صادرات نفتی و غیرنفتی ما با مشکلات مواجه بود امروز هم تولید و هم صادرات نفتی و غیرنفتی ما در وضعیت مناسبی قرار دارد.

وی تصریح کرد: برخی با تردید می‌گفتند مگر می‌شود این مشکلات حل شود و ما می‌گفتیم ما از امام و رهبری آموختیم که «ما می‌توانیم» و با مشارکت مردم این مشکلات را حل می‌کنیم. امروز هم بسیاری از این مشکلات حل شده اما از مشکلات اقتصادی آگاه هستیم و اطمینان می‌دهیم که با همین مشارکت و همکاری مردم و تلاش مسئولان این مشکلات هم حل می‌شود.

یار روزهای سخت همه همسایگان هستیم

رئیسی با ابزار همدردی با مردم سوریه و ترکیه، گفت: این دو کشور دوست و همراه ما هستند. آنچه از مساعدت و همکاری لازم است را انجام می‌دهیم، ما یاور روزهای سخت هستیم و کشورهای همسایه ما هم بارها به خود ما گفته‌اند - هرچند در تریبون‌ها کمتر می‌گویند - که اگر نیروهای مسلح ما نبودند امروز امنیت نداشتند، ما یار روزهای سخت همه همسایگان هستیم و دشمن بداند اگر بخواهد جایی در این منطقه پیدا کند سخت در اشتباه است، ما امنیت منطقه را در گرو خروج آمریکا و متحدانش می‌دانیم.

وی تاکید کرد: هرکس در هر جایگاهی، از صاحبان فکر، قلم و اندیشه اگر در جهت ایجاد امید در مردم حرکت کند بداند در جهت راهبرد جمهوری اسلامی حرکت کرده و کسانی که با قلم و فعالیت‌شان در مردم یاس و ناامیدی ایجاد کنند هم بدانند یا ندانند در جهت راهبرد دشمن حرکت کرده‌اند.

رییس‌جمهوری در پایان خطاب به جوانان اظهار کرد: دهه‌ هشتادی‌ها و نودی‌ها به همه شما به عنوان یک خدمتگزار می‌گویم که ظرفیت‌های کشور را می‌شناسم پس بدانید که آینده برای ایران اسلامی بسیار بسیار درخشان است.
