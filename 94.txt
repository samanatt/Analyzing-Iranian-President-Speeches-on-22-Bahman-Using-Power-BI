حجت‌الاسلام والمسلمین دکتر حسن روحانی هر گونه تفرقه و اختلاف را خلاف مصالح و منافع ملی دانست و تصریح کرد: امروز روز تقابل جناح‌ها و احزاب با یکدیگر نیست، بلکه امروز روز اتحاد است و همه باید دست به دست هم ایران اسلامی را بسازیم.

رییس‌ جمهوری با اشاره به توافق‌های گسترده ایران با روسیه، چین و اتحادیه اروپا برای همکاری‌های مشترک دراز مدت گفت: دنیا امروز فهمیده است دوران تحریم و تحقیر ملت ایران پایان یافته است و باید با ملت ایران تنها با زبان تعظیم و تکریم سخن گفت.

دکتر روحانی هدف دولت یازدهم را ساختن ایران آباد و پیشرفته ذکر کرد و با تشریح برنامه‌های گسترده برای تحقق این هدف و بهبود رفاه مردم، اظهار داشت: مردم بزرگ ایران در برابر هیچ فشار و تهدیدی تسلیم نشده و نخواهند شد و امروز همه قدرت‌ها نیز دریافته‌اند، باید در برابر عظمت ملت ایران سر فرود آورند.

رییس‌ جمهوری تأکید کرد: دولت با همه توان در کنار مردم برای بهبود وضعیت اقتصادی کشور و ایجاد شرایط بهتر می‌ایستد و سال آینده، سال شکوفایی و پیشرفت کشور ایران خواهد بود.

رییس شورای عالی امنیت ملی، به شکست تحریمهای ظالمانه علیه ملت ایران اشاره کرد و گفت: امروز روزی است که همه آنهایی که به خاطر کینه ،بدفهمی حرکت انقلابی مردم  و یا از روی بدخواهی به دنبال اعمال فشار بر مردم ایران بودند، در برابر عظمت مردم ایران سرفرود آورده‌اند و از اقدامات گذشته خود مأیوس هستند.

دکتر روحانی اظهارداشت: امروز با پیروزی بزرگ ملت ایران در توافق هسته‌ای، همه جهانیان فهمیدند که این ملت بزرگ و عظیم نه تنها در میدان جنگ و دفاع می‌تواند در برابر قدرت‌های جهان بایستد و آنها را وادار به شکست و سرافکندگی نماید، بلکه در عرصه دیپلماسی، منطق و استدلال هم در برابر جهانیان قدرت تفوق دارد و می‌تواند حقوق ملی خود را به کرسی بنشاند و با استدلال حقوقی و سیاسی، با انسجام و وحدت ملی و در سایه هدایت‌های رهبری، تمام قطعنامه‌های ظالمانه شورای امنیت و شورای حکام علیه ملت ایران را به تاریخ بسپارد و به جهانیان ثابت کند این تبلیغات ضد ایرانی که کشور ما در پی تهدید کشورهای منطقه است و یا اینکه به دنبال تسلیحات هسته ای است، دروغ و بی پایه و اساس است.

رییس جمهوری با تاکید بر اینکه مردم ایران مردمی صلح خواه هستند که برای ثبات و امنیت منطقه و جهان تلاش می‌کنند، گفت: ما با کمک مردم و با رهنمودهای رهبر فرهیخته انقلاب توانستیم توطئه‌ها را به شکست بکشانیم و دنیا را متوجه کنیم که مردم ایران مردمی منطقی و طالب یک زندگی مسالمت آمیز در کنار سایر کشورهای دوست منطقه هستند.

دکتر روحانی هدف دولت یازدهم را ساختن ایران آباد و پیشرفته دانست و تاکید کرد: ما امروز قادر هستیم بهترین صنعت‌ها را با برنامه‌ریزی درست در جهان عرضه کنیم و به رقابت بپردازیم. مردم ما مستحق یک ناوگان کهنه و فرسوده ریلی، هوایی و زمینی نیستند بلکه مستحق بهترین ناوگان هوایی، ریلی و زمینی هستند و با کمک و حضور مردم، ایرانی آباد و سرافراز بهتر از گذشته خواهیم ساخت.

رییس شورای اقتصاد با بیان اینکه «ما با اجرای سیاست‌های اقتصاد مقاومتی ایران را خواهیم ساخت»، افزود: امروز با جمعیت 80 میلیونی، مردمی تحصیل کرده و جوانانی غیور و فارغ‌التحصیل از دانشگاه‌های بسیار قوی در کشور، توان آن را داریم که از دید اقتصادی و صنعتی با دنیا رقابت کنیم. امروز شرایط بین‌المللی هم برای مشارکت با مردم ایران، برای کار و فعالیت مشترک کاملا آماده است و این راه را ادامه خواهیم داد.

رییس جمهوری تاکید کرد: ما نیاز به برنامه جامع اقدام ملی (برجام 2) داریم و همه باید برای ساختن ایران به یک اقدام مشترک ملی دست بزنیم. توان ملت ایران، تحصیلات جوانان ما، امکانات مادی و طبیعی کشور همه و همه می‌تواند ما را به خوبی به قله پیشرفت و سرافرازی در زندگی مادی و معنوی برساند.

دکتر روحانی با اشاره به تاکید رهبر معظم انقلاب اسلامی در برنامه ششم توسعه مبنی بر رشد 8 درصدی اقتصاد کشور گفت: برای رسیدن به این هدف باید تمام سرمایه داخلی فعال و در کنار آن نیز سالیانه30 تا 50 میلیارد دلار سرمایه خارجی جذب کنیم.

رییس شورای اقتصاد افزود: طی دو سال گذشته در زمینه انرژی توانستیم میزان تولید گاز شیرین را برای مصرف خانه‌های مردم و صنایع 190 میلیون متر مکعب در روز افزایش، 7 فاز پارس جنوبی را وارد مدار تولید کنیم و در میادین مشترک نفتی که کلاً 69 هزار بشکه نفت تولید می‌شد، میزان تولید را به 110 هزار بشکه در روز برسانیم و تا پایان امسال به 230 هزار بشکه و تا پایان دولت نیز به 350 هزار بشکه خواهیم رساند.

رییس جمهوری اظهارداشت: در بخش پتروشیمی درآمد کشور در گذشته و با قیمت‌های سال 1390 سالیانه 16 میلیارد دلار بود که این رقم در حال حاضر با قیمت‌های فعلی به 18 میلیارد دلار رسیده و در سال آینده و تا پایان دولت به 24 میلیارد دلار خواهد رسید و این بدان معناست که کشور ما توان و قدرت پیشرفت را حتی در شرایط سخت داشته است.

دکتر روحانی در همین زمینه به تبدیل ایران به رتبه نخست در منطقه در عرصه تولید برق اشاره کرد و اظهار داشت: در این مدت، 5 هزار مگاوات به ظرفیت تولید برق کشور اضافه شده و تولید برق کشور از 69 هزار مگاوات به 74 هزار مگاوات رسیده است. 400 سد تکمیل شده و یک میلیون و 900 هزار متر مکعب بر ذخایر آب‌های پشت سدهای کشور افزوده شده است.

دکتر روحانی تجهیز زمین‌های کشاورزی به شیوه‌های آبیاری مدرن و نوین را مورد اشاره قرار داد و افزود: 270 هزار هکتار از اراضی کشور در طول این 2.5 سال به شیوه‌های آبیاری مدرن مجهز شده است که برابر با 20 درصد مقداری است که از اول انقلاب تاکنون انجام گرفته بود. در زمینه تولید مواد غذایی و محصولات کشاورزی تراز تجاری منهای 8.1 بود که باید برای تامین کسری‌ها از خارج مواد غذایی خریداری می کردیم و اکنون عدد منهای 8.1 در سال گذشته به منهای 5.4 رسیده که این به معنای حدود 3 میلیارد دلار صرفه‌جویی در زمینه واردات مواد غذایی و کاهش 30 درصدی حجم واردات مواد غذایی و محصولات کشاورزی است.

رییس جمهوری با تاکید بر اینکه  این آمار به معنای آن است که ما در تمام زمینه‌ها قدرت ایجاد وضعیت نوین و بهتر را در کشور داریم، گفت: طی دو سال گذشته توانستیم 11 میلیون نفر را تحت پوشش بیمه سلامت قرار دهیم و در سال آینده ،بازنشستگانی که حقوقشان از 1.5 میلیون تومان کمتر است شاهد رفاه قابل توجهی خواهند بود و همچنین در سال آینده پاداش فرهنگیان را پرداخت خواهیم کرد. دولت با همه توان در کنار مردم می‌تواند معضلات را حل کند و سال آینده سال شکوفایی و پیشرفت کشور ایران است.

رییس جمهوری در بخش دیگری از سخنان خود به موضوع انتخابات هفتم اسفندماه اشاره کرد و افزود: انقلاب ما، انقلاب میدان‌ دادن به زن و مرد و بویژه جوانان است. امام این راه را برای ما مشخص کرده است و اساس انقلاب، آزادی و آرای  مردم در راستای استیفای حقوق اساسی مردم و برقراری اخلاق اسلامی و قانون‌مداری بوده است.

دکتر روحانی با تاکید بر اینکه «انقلاب، انقلاب همه مردم است و تعلق به هیچ جناح یا حزب خاصی ندارد»، گفت: انقلاب ایران در ذیل ایران، اسلام، اخلاق و وحدت ملی تعریف می‌شود. میراث گرانبهای انقلاب تعلق به جناح خاصی ندارد و از آن ملت بزرگ ایران و همه آزادی‌خواهان جهان است.

رییس جمهوری، انقلاب اسلامی را  انقلاب بازگشت به اخلاق و مدنیت دانست و تاکید کرد: ما باید در سی و هشتمین بهار انقلاب اسلامی دوباره آن را بازخوانی کرده  و ببینیم چگونه توانستیم در 38 سال گذشته در برابر همه مشکلات ایستادگی کنیم. ما ایستادگی کردیم چون به هویت ایرانی - اسلامی خود بازگشتیم .

دکتر روحانی با اشاره به اینکه «انقلاب ما در سایه وحدت و یکپارچگی توانست از همه مشکلات عبور کند»، گفت: اسلام پناه همه ایرانیان و همه آنهایی است که در این کشور زندگی می‌کنند و اگر کسی هم مسلمان نباشد احساس می‌کند که اسلام پناه اوست و امروز وظیفه تک تک ما این است که از این انقلاب شکوهمند و آرمان‌های آن بخوبی دفاع کنیم.

رییس جمهوری با تاکید بر اینکه «بین انقلاب و اعتدال، بین انقلاب و اصول و بین انقلاب و اسلام فاصله‌ای وجود ندارد»، اظهارداشت: اصولگرا، اصلاح‌طلب و اعتدالگرا واقعی، همه انقلابی هستند. باید زبان انقلاب را روزآمد کنیم. ما اهل گفتگو، منطق، مذاکره و تفاهم هستیم و انقلابی در عصر ما یعنی اهل مشارکت انقلابی، مدارا، مقاومت و یعنی اینکه کالای کشورش در بازار جهانی توان رقابت داشته باشد و یعنی اهل امید، نشاط و  سازندگی.

دکتر روحانی با اشاره به اینکه «انقلابی امروز می‌خواهد ایران را بسازد و به ایران منزلت بیشتر دهد»، افزود: انقلابی امروز می‌خواهد چهره رحمانی و انسانی اسلام را به جهانیان معرفی کند و می‌خواهد به دنیا بگوید آنهایی که در منطقه به دروغ دم از اسلام می‌زنند و به کشتار مردم می‌پردازند، نه مسلمانند و نه انقلابی. هر کس امروز خطری را از کشور دور کند و برای وحدت و پیشرفت کشور قدمی بردارد و تلاش کند، او انقلابی است.

رییس جمهوری اظهارداشت: «ما امروز باید با یک حرکت مشترک ملی، برای وحدت و آشتی ملی و اقدام ملی، با اراده ملی و تحت هدایت‌های مقام معظم رهبری کار را به پیش ببریم».

دکتر روحانی با این توضیحات تاکید کرد: انتخابات پیش رو مصداقی از همان گفتگوی ملی است. انقلاب ما پای صندوق آرا تبلور پیدا می‌کند و امام راحل 47 روز بعد از 22 بهمن سال 57 ما را به پای صندوق‌های آرا دعوت کرد و به جمهوری اسلامی رأی دادیم. مقاومت و اقتدار ما در سایه مشارکت ماست و هیچ کس نباید با صندوق رأی قهر کند.

رییس جمهوری با فرا خواندن همگان به حضور در پای صندوق های رأی، گفت: همانطور که رهبری معظم انقلاب دعوت کردند فرضاً اگر کسی به نظام و حکومت هم نقدی دارد نباید با صندوق آرا قهر کند ، این صندوق حق الناس و همه ما باید به این صندوق احترام بگذاریم و سرمایه اجتماعی ما در پای این صندوق خواهد بود.

دکتر روحانی افزود: امروز اگر کسی بر فرض گله‌ای دارد و اگر شهروندی یا جریان سیاسی ناملایماتی را دیده است،  باید فعالانه پای صندوق آرا برود و بی تردید رأی شما ملت، حرف آخر را خواهد زد. رأی شما ملت در هفتم اسفند رأی به امید، عقلانیت، قانون و دفاع از حقوق ملت است.

رییس جمهوری گفت: رأی هفتم اسفند ملت، رأی به ساختن ایران عزیز بر پایه گفتگو و اعتماد است. رأی ما نه به آنهایی است که می‌خواهند به قانون پشت کنند، نه به آنهایی است که اهل منازعه و افراط هستند. رأی ما به امید و ایران آباد و آزاد است. ما ایران را خواهیم ساخت و عظمت ملی این کشور و ملت را به نقطه مطلوب با هماهنگی و وحدت خواهیم رساند.

دکتر روحانی در ابتدای این مراسم نیز با اشاره به سلطه چندین ساله قدرت‌های خارجی و بویژه آمریکا بر سرنوشت مردم  ایران در دوران ستمشاهی اظهارداشت: مردم ایران در قالب سه شعار استقلال، آزادی و جمهوری اسلامی توانستند در 37 سال قبل، به سلطه خارجی پایان داده و نظام مستقلی را در چارچوب اسلام و ارزش‌های دینی  و مورد احترام جهانیان بر پا کنند.

رییس جمهوری به تاکید حضرت امام درباره جمهوری اسلامی نه یک کلمه کم و نه یک کلمه بیش اشاره کرد و گفت: مردم خواست ده‌ها ساله خود را در کلام امام و رهبری امام متبلور دیدند و جهانیان در برابر این انقلاب شکوهمند، بزرگ و مردمی، بهت زده شدند و مشاهده کردند که چگونه کلام یک رهبر دینی و معنوی می‌تواند این همه در جهان معاصر در میان مردم نفوذ کند.

دکتر روحانی تصریح کرد: انقلاب اسلامی گرچه با سیاست تنگاتنگ آمیخته است اما تنها یک انقلاب سیاسی نیست. مساله مهم در این انقلاب ، اخلاق است و همواره اخلاق بر سیاست مقدم بوده است. امام با اخلاق اسلامی توانست هنرمندانه انقلاب را از کنار نفرت و انتقام عبور دهد و اگر این کار هنرمندانه امام نبود، کشور سالیان دراز مبتلا به جنگ داخلی می‌شد. این مردم بودند که با راهبری امام و اخلاق اسلامی گل را بر لوله‌های تفنگ زدند و نشان دادند چگونه انقلاب جاذبه‌ای دارد که می‌تواند همه را در مسیر حق و عدل جذب نماید.

رییس جمهوری انقلاب اسلامی ایران را انقلاب اخلاقی، مسالمت‌آمیز و بدون بداخلاقی و خشونت دانست و اظهارداشت: دین اسلام پیام‌آور عدالت، اعتدال، مهربانی و برادری برای همه مردم است.