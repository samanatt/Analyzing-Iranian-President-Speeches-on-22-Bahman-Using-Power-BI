حجت‌الاسلام والمسلمین دکتر حسن روحانی در اجتماع بزرگ مردم تهران در مراسم راهپیمایی سی و نهمین سالگرد پیروزی انقلاب اسلامی تاکید کرد: ما امروز برای توسعه و آبادانی ایران اسلامی به همه اصولگرایان ، اصلاح طلبان ، اعتدال گرایان و به همه کسانی که به قانون اساسی جمهوری اسلامی ایران اعتقاد دارند ، نیاز داریم.

رییس جمهور افزود: تمام اقوام ایرانی ، پیروان مذاهب تشیع و اهل سنت و تمام ادیان و هر کس که این قانون اساسی را قبول دارد،  انقلابی هستند.

دکتر روحانی با ابراز خرسندی از حضور در اجتماع بزرگ مردم تهران در مراسم سی و نهمین سالگرد پیروزی انقلاب اسلامی ، گفت:

ویژگی مهم مراسم امسال این است که وارد چهلمین سال پیروزی انقلاب اسلامی می شویم و باید سال آینده به معنای واقعی کلمه سال بلوغ این انقلاب باشد و ما  باید وحدت و اتحاد ملی را بیش از گذشته در سال آینده شاهد باشیم.

رئیس جمهور با تاکید بر اینکه دولت ، بخش خصوصی و نهادهای عمومی باید تلاش مضاعف انجام دهند که دهه فجر سال آینده دهه افتتاح هزاران پروژه  مهم در سراسر کشور باشد، گفت: اینکه در همین روزها شاهد بودیم در یک روز و در یک استان پروژه هایی توسط دولت و بخش خصوصی با اعتباری بالغ بر 10 هزار میلیارد تومان افتتاح شد به معنای آن است که ملت ایران بیش از گذشته برای آبادانی و عظمت کشور امید دارد .

دکتر روحانی اظهارداشت: انقلاب ما وقتی پیروز شد که همه با هم بودیم و در قطار انقلاب مسافران فراوانی بودند برخی ها خودشان خواستند از قطار انقلاب پیاده شوند و برخی را هم از قطار انقلاب پیاده کردیم که می توانستیم پیاده نکنیم و امروز باید همه را مجددا به سوار شدن قطار موفقیت و پیروزی انقلاب دعوت کنیم .

رییس جمهور تاکید کرد: ما یک ملت هستیم و یک آرمان داریم و در پی عظمت ایران بزرگ و تفوق فرهنگ اسلام و هویت ایرانی – اسلامی در دل جوانان عزیزمان هستیم.

دکتر روحانی با اشاره به موفقیت ها و دستاوردهای دولت در یکسال گذشته و در عین حال وجود مشکلات و کاستی ها، اظهارداشت: برگزاری انتخابات شکوهمند 29 اردیبهشت اولین دستاورد سال بود و  همه مردم، پای صندوق آراء آمدند و  به دنیا نشان دادند که مردم به کشور، انقلاب، نظام‌ و آینده سرنوشت‌ خود عشق می‌ورزند.

رئیس جمهور، خلق حماسه بزرگ مردم در انتخابات با مشارکت 73 درصدی را یک پیروزی بزرگ برای ایران اسلامی دانست  و در ادامه تشریح دستاوردهای سال جاری کشور اظهارداشت: در این سال بر تروریسم پیروز شدیم و موفقیت‌های فراوانی را  در روند نابودی تروریست‌ها و داعش در منطقه داشتیم، کمک ما به مردم عراق و سوریه به ثمر نشست و ملت‌های این منطقه از شر تروریست‌ها نجات پیدا کردند.

دکتر روحانی با اشاره به تلاش دشمنان فرامنطقه ای برای تجزیه عراق و سوریه و تلاش های ایران اسلامی برای به شکست کشاندن این توطئه دشمنان گفت: توطئه گران  می‌خواستند وحدت کشور عراق را از بین ببرند اما هوشیاری ملت عراق و کمک کشورهای منطقه، تمامیت ارضی و وحدت ملی کشورهای دوست ما را در این منطقه تضمین کرد.

رئیس جمهور افزود: آنها همچنین می‌خواستند در لبنان ناآرامی‌های طولانی به وجود بیاورند و این کشور را به میدان جنگ و اختلاف تبدیل کنند اما هوشیاری مردم لبنان و حمایت کشورهای دوست ، این توطئه آمریکا و صهیونیسم را نیز خنثی کرد.

دکتر روحانی با اشاره به همکاری های منطقه ای ایران برای تقویت صلح و ثبات در منطقه گفت: می‌دانیم راه‌حل منطقه، راه‌حل سیاسی است و باید با همکاری و تعاون کشورهای دیگر، بتوانیم این ثبات و امنیت را تقویت کنیم.

رییس جمهور همچنین به شکست توطئه اخیر آمریکا در ایران اسلامی پرداخت و افزود: آمریکایی‌ها می‌خواستند در امور داخلی کشورمان مداخله کنند اما مردم ما به آنها جواب رد دادند و با وحدت ، اتحاد و ایستادگی‌خود ،توطئه آمریکایی‌ها را خنثی کردند. آمریکایی ها  به شورای امنیت سازمان ملل رفتند و می‌خواستند علیه ملت ایران توطئه کنند اما خوشبختانه اعضای شورای امنیت به آمریکا پاسخ منفی دادند.

دکتر روحانی گفت: در مسأله برجام نیز آمریکایی‌ها تاکنون چند نوبت برای از بین بردن این توافق مهم منطقه‌ای و بین‌المللی تلاش کردند اما تا امروز ناموفق بوده اند و اعلام می‌کنم ملت ما به عهد خودش تا روزی پایبند است که طرف مقابل ما هم به عهد خود پایبند باشد و مجددا تأکید می‌کنم اگر بخواهند از پیمانی خارج شوند، ضرر آن را خیلی زود خواهند دید. ملت ما ملتی است که راه موفقیت و پیروزی خود را ادامه می‌دهد.

رئیس جمهور  به توطئه آمریکایی‌ها  علیه قدس، فلسطین و مردم منطقه اشاره کرد و گفت: آنها می خواستند بیت‌المقدس را به عنوان پایتخت صهیونیست‌ها اعلام کنند اما جهان در برابر این توطئه ایستاد و نه تنها کشورهای اسلامی بلکه به جز چند کشور همه کشورها با این توطئه آمریکایی‌ها در مجمع عمومی سازمان ملل متحد مخالفت کردند.

دکتر روحانی تاکید کرد : اکنون ما شاهد ثبات بیشتر منطقه، تضعیف بیشتر آمریکا و صهیونیسم و شور و نشاط بیشتر ملت ایران برای تعالی و پیشرفت هستیم.

دکتر روحانی در ادامه به پیشرفت های کشور در حوزه های داخلی اشاره کرد و گفت: در یکسال گذشته پیشرفت‌های بسیار مهمی در زمینه اجتماعی، امنیتی، فرهنگی، سیاسی و اقتصادی داشتیم. رشد اقتصادی کشور در سال گذشته بیش از دیگر کشورها و در سال جاری به حول و قوه الهی دارای رشد اقتصادی بیش از متوسط جهانی خواهیم بود.

رئیس جمهور با اشاره  به جذب گسترده سرمایه خارجی در یکسال گذشته ، اظهارداشت: ما بیش از همه سال‌های دیگر سرمایه خارجی را جذب کردیم و  اینکه توانستیم 32 میلیارد دلار سرمایه خارجی را به عنوان سرمایه‌گذاری مستقیم یا فاینانس جذب کنیم به معنای اعتبار و رشد ایران است. جذب  میلیاردها دلار سرمایه خارجی مستقیم و پیشرفت های گسترده در حوزه نفت و گاز بویژه در میدان های مشترک،به معنای توانمندی اقتصاد کشور ماست.

دکتر روحانی با بیان اینکه امسال برای اولین بار در تولید و استخراج گاز در پارس جنوبی از قطر پیشی گرفتیم، گفت: در آغاز دولت یازدهم تولید گاز ما از منطقه پارس جنوبی، 285 میلیون متر مکعب در روز بود که امروز در همین میدان مشترک 553 میلیون متر مکعب گاز تولید داریم. تولید ما در پارس جنوبی در ظرف 4 سال به حدودا 2 برابر افزایش یافته و بر قطر پیشی گرفته‌ایم و این موفقیت ملت ایران است.

رئیس جمهور اظهارداشت: در زمینه نفت، در میدان مشترک در غرب کارون با عراق در چند سال پیش در آغاز دولت یازدهم، روزانه 70 هزار بشکه نفت استخراج می‌کردیم اما امروز به جای 70 هزار بشکه 305 هزار بشکه در روز استخراج می‌کنیم که این به معنای حراست از سرمایه کشور است.

دکتر روحانی با بیان اینکه "عزت و عظمت ایرانی در این مقولات است که به اثبات می‌رسد"، افزود: ما  در علم و فرهنگ پیشی گرفته ایم،  شرایط کشور در حوزه بهداشت و درمان در  وضعیت بسیار مناسبی است. هزینه های بهداشت و درمان را از 37 درصد به 6 درصد کاهش داده ایم و در زمینه‌های مختلف صنعتی ما امروز شاهد پیشرفت هستیم.

رئیس جمهور  به افتتاح طرح تولید آهن اسفجی در هفته های اخیر اشاره کرد و گفت: ایران در تولید آهن اسفنجی، رتبه نخست را در سطح جهان دارد و این به معنای افتخار برای ملت ایران است. امروز ظرفیت تولید ما در بخش فولاد 32 میلیون تن است که یک قدرت بزرگ در فولادیم همانطور که یک قدرت بزرگ در پتروشیمی هستیم.  6 طرح بزرگ پتروشیمی و در پارس جنوبی نیز  5 فاز مهم را در یکسال گذشته افتتاح کردیم.

دکتر روحانی افزود: این دستاوردها به معنای گام بزرگ اقتصادی کشور در مسیر توسعه است. ایران امروز هجدهمین اقتصاد در سطح جهان است. در بسیاری از محصولات به سمت خودکفایی حرکت می‌کنیم و در برخی از محصولات استراتژیک به خودکفایی رسیده ایم. ایران در تولید گندم به خودکفایی رسیده و حتی صادر می‌کند، در گازوئیل به خودکفایی رسیده و حتی صادر می‌کنیم و ان شاء الله سال آینده در بنزین هم به خودکفایی خواهیم رسید.

رئیس جمهور همچنین به میزان تولید شکر در کشور اشاره کرد و اظهارداشت: تولید شکر در کشور یک میلیون و 130 هزار تن بوده که این رقم امسال به یک میلیون و 900 هزار تن رسیده و باعث شده تا به مرزخودکفایی در این حوزه نیز بسیار نزدیک شویم و وضعیت در عمده محصولات نیز همین گونه است. در صادرات غیرنفتی سال گذشته بر همه سال‌ها پیشی گرفتیم ، هرچند امسال واردات ما کمی بیش از صادرات ماست اما ان شاء الله به همان اندازه سال گذشته صادرات غیرنفتی خواهیم داشت.

دکتر روحانی با تاکید بر اینکه ایران اسلامی در فضای مجازی و زیرساخت های اینترنت، جزو پیشرفته‌ترین کشورها در منطقه است، گفت: در سال گذشته 200 هزار شغل در سایه اینترنت و پهنای باند و همچنین موبایل‌های نسل سوم و چهارم ایجاد شد و در سال آینده این مسیر و این پیشرفت را ادامه می‌دهیم. 2 هزار شرکت دانش بنیان در یکسال گذشته توانسته اند به جایگاه تولید برسند و در سال آینده این روند را ادامه خواهیم داد.

رئیس جمهور اتصال 5 استان کشور به شبکه ریلی در سال جاری را از دستاوردهای کشور در حوزه ارتباطی برشمرد و گفت: طی یکسال 467 کیلومتر بر خطوط ریلی و همچنین هزار واگن باری به ناوگان باری کشور افزوده شده است  و کشور در همه حوزه های حمل و نقل ریلی، دریایی و هوایی، شاهد پیشرفت قابل ملاحظه است.

دکتر روحانی با بیان اینکه "حق‌مان را در بازار نفت پس گرفتیم"، افزود: ما همچنین موفق شدیم روند مهار تورم را ادامه دهیم ، در آموزش و پرورش و دانشگاه دارای کشوری هستیم با 17 میلیون نفر در سطح ابتدایی، متوسطه و دانشگاه، 13 میلیون نفر در مدارس، 4 میلیون نفر در دانشگاه‌های ما در حال تحصیل اند و این همه باعث شده تا ایران اسلامی از لحاظ رشد و توسعه انسانی جزو کشورهای سرآمد جهان باشد.

رئیس جمهور با تاکید بر اینکه امروز هیچ قدرت خارجی نمی‌تواند در سرنوشت ایران عزیز ما تأثیرگذار باشد، گفت:امروز بر خلاف پیش از انقلاب اسلامی ، هیچ قدرتی در همه حوزه های سیاسی ، فرهنگی و اقتصادی ، مداخله ای در برنامه‌ریزی کشور ندارد و ملت ما با استقلال  روی پای خود ایستاده است و در بحث حاکمیت ملی، مردم در همه زمینه‌ها پای صندوق آراء هستند.

دکتر روحانی با اشاره به اینکه ملت ایران در  12 دوره انتخابات ریاست جمهوری، 10 دوره مجلس شورای اسلامی ، 5 دوره مجلس خبرگان رهبری ، 5 دوره شوراهای شهر و همه پرسی‌های دیگر و قانون اساسی شرکت کرده اند ، افزود: مردم ما با انتخابات، با صندوق رأی و با حاکمیت ملی مسیر خود را پیموده اند و خواهند پیمود.

رئیس جمهور اظهارداشت: ما ملتی هستیم که در طول 39 سال از کشورمان به خوبی دفاع کرده ایم در یک روز 19 هزار متجاوز را در خرمشهر اسیر کردیم ، در یک روز در والفجر 8 توانستیم موفقیت‌های بزرگی را به دست آوریم و از کارون عبور کنیم،در یک روز توانستیم با 140 فروند هواپیما مراکز دشمن را در عراق بمباران کنیم. ما در ظرف کمتر از دو ماه از 22 بهمن سال 64 تا 15 فروردین سال 65 ، 73 فروند هواپیمای عراقی را سرنگون کردیم. ما ملت بزرگ و مقاومی هستیم. ارتش، سپاه و بسیج و مردم و نیروی انتظامی و نیروهای امنیتی ما همان‌ها هستند که امروز هم از مرز و سرزمین‌مان دفاع می‌کنند.

دکتر روحانی به حضور گسترده تروریست ها و اقدامات وحشیانه آنها در برخی کشورهای منطقه اشاره کرد و گفت: همین تروریست ها در قدم‌های اول خود که خواستند وارد مرزهای ایران اسلامی شوند با نیروهای امنیتی و سپاه مواجه شده و یا اسیر و یا کشته شدند و این به معنای پیشرفت دفاعی کشور است.

   رییس جمهور اظهارداشت: کشور امروز در زمینه ساخت ناوچه ، هلی‌کوپتر ، هواپیما ، تانک ، موشک ، رادار  ، موشک ضدهوایی و ماهواره و ماهواره‌بر خودکفا شده است . در سطح جهان اعلام کردیم، توانمند و قدرتمندیم و روی پای خود ایستادیم و در مسیر درست حرکت می‌کنیم.

دکتر روحانی با بیان اینکه کشور به رغم دستاوردهای گسترده باکاستی هایی نیز مواجه است ، گفت: در 39 سال در بسیاری از زمینه‌ها پیشرفت کردیم و موفق و پیروز شدیم اما در عین حال در زمینه‌هایی هم کاستی‌ها و تأخیرهایی داشتیم و موفقیت‌هایمان به اندازه کافی نبود و در تصمیم‌گیری شاید تأخیر کردیم و  شاید در بیان واقعیت با شفافیت با مردم خود صحبت نکردیم. ما در زمینه بانک، مالیات، بودجه‌ریزی، عقب‌ماندگی‌هایی داریم و باید عقب‌ماندگی و کاستی ها  را جبران کنیم.

رییس جمهور یکی از اهداف بلند دولت دوازدهم را ایستادگی در برابر فشارهای مختلف خارجی و یا داخلی برای اصلاح ساختاری اقتصاد کشور برشمرد و گفت: ساختار اقتصاد کشورمان را باید اصلاح کنیم. در بودجه سال 97 قدم‌هایی در این زمینه برداشتیم و این گام های اصلاحی تداوم خواهد یافت. در زمینه محیط زیست کاستی‌هایی داریم، کلانشهرها از لحاظ هوا آلوده است. شدت انرژی و مصرف انرژی‌ ما قابل قبول نیست اینکه ما در روز، 5.5 میلیون بشکه نفت یا گاز معادل را مصرف می‌کنیم قابل قبول نیست.

دکتر روحانی گفت: با برنامه‌ریزی ظرف چند سال ،یک میلیون بشکه در میزان مصرف صرفه‌جویی خواهیم کرد و این به معنای 22 میلیارد دلار صرفه‌جویی در سال است.برای تداوم طرحهای صرفه جویی در مصرف انرژی باید خودروهای فرسوده را از رده خارج و به سمت تولید استاندارد نوع بنزین و گازوئیل گام بزرگتری برداریم.

رئیس جمهور افزود: تصمیم دولت خارج کردن تمام خودروهای سنگین و نیمه سنگین فرسوده است و  همانطور که اعلام کردم هرکسی که اتوبوس ، کامیون فرسوده، سنگین و نیمه سنگین و کامیونت فرسوده خود را بدهد، کامیون نو را به نصف قیمت خواهد گرفت و نصف قیمت را دولت از مسیر صرفه جویی در سوخت،  به عهده می‌گیرد و این تحولی بزرگ است و حاضریم سالی 70 هزار خودرو فرسوده سنگین و نیمه سنگین را از رده خارج کنیم.

دکتر روحانی با اشاره به اینکه 202 هزار کامیون سنگین و نیمه سنگین فرسوده داریم،  افزود: طی 3 سال می‌توانیم این خودروهای فرسوده را از رده خارج کنیم به شرط اینکه تولید داخلی ما این توان را داشته باشد .

رئیس جمهور در خصوص اقدامات دولت در عرصه محیط زیست و مقابله با ریزگردها نیز گفت: به مردم خوزستان و مردم ایران اعلام می‌کنم که در سال گذشته 12 هزار هکتار بخش‌های شن‌زار را مالش پاشی کردیم و در سطحی وسیع‌تر در سال آینده ادامه می‌دهیم. در سال گذشته کانال 47 کیلومتری را از کارون به دشتی در جنوب شرق اهواز رساندیم که منشأ گرد و خاک است. دبی  این کانال در ثانیه 20 متر مکعب است که این میزان برای نهال کاری، بوته‌کاری و مرطوب کردن خاک مورد استفاده قرار می گیرد.

دکتر روحانی افزود: همه باید راهمان را برای مقابله با عوامل آلوده کننده محیط زیست ادامه دهیم و باآلودگی  ریزگردهای با منشاء داخلی  مقابله کنیم.ما مردم در برابر آلودگی و ریزگرد تسلیم نمی‌شویم و دولت و ملت، قوای سه گانه و نیروهای مسلح،  دست به دست هم می‌دهیم با این بلایا مبارزه می کنیم و سلامت را به کشورمان برمی‌گردانیم و مردم را در رفاه قرار می‌دهیم.

رئیس جمهور در ادامه به موضوع زلزله و ضرورت تقویت برنامه ریزی های درست در این عرصه اشاره کرد و گفت: ایران کشوری زلزله‌خیز است اما ما نباید در برابر زلزله تسلیم شویم. باید با برنامه‌ریزی درست و مقاوم‌سازی و نوسازی بافت های فرسوده، همه تلاش خود را بکار بگیریم.

دکتر روحانی گفت: در زمینه مسکن و بویژه اصلاح بافت های فرسوده قدم‌های بسیار مهمی را در سال 97 برخواهیم داشت، در محله‌ای که بافت فرسوده است، خانه را می‌سازیم و در اختیار مردمی قرار می‌دهیم که در خانه‌های فرسوده هستند. خانه فرسوده‌شان تخریب می‌شود و در مقابل خانه‌ای نو با 20 درصد اضافه به آنها داده خواهد شد. اگر منطقه فرسوده و خانه فرسوده اش 80 متر است ما 100 متر به او می‌دهیم پولی هم نباید پرداخت شود. فقط خانه‌اش در آن منطقه خراب می‌شود و برای خانه‌اولی‌ها خانه می‌سازیم، با سود بانکی 6 درصد که در تاریخ در سال‌های گذشته و دهه‌های گذشته، شما نظیر آن را نمی‌یابید.

رئیس جمهور اظهارداشت: اولین هدف بزرگ ما در این زمینه مسأله سلامت مردم در برابر زلزله است. شما یک شب در تهران دیدید تکانه‌ای که بوجود آمد و زلزله‌ای که در این شهر آمد چه نگرانی را برای مردم بوجود آورد. باید خودمان را آماده کنیم و دولت در این زمینه با کمک مردم به حرکت خود ادامه می‌دهد.

دکتر روحانی در خصوص طرحهای کشور مقابله با خشکسالی و کمبود آب نیز گفت: کشور در سال خشکسالی شدیدی قرار گرفته است. و باید خود را برای شرایط خشکسالی آماده کنیم و در این عرصه باید سامانه‌های نوین آبیاری را در کشور گسترش دهیم. در سال 96 بیش از

140 هزار هکتار زمین کشاورزی مجهز به آبیاری قطره‌ای و سامانه نوین شد و این رقم در سال آینده به 250 هزار هکتار خواهد رسید.

رئیس جمهور یکی از راه‌حل های مقابله با کمبود آب را اصلاح بخش آبیاری اراضی کشور برشمرد و گفت:بیشترین آب مصرفی ما در بخش کشاورزی است و باید مصرف آب را در این بخش ضمن برداشت محصول کافی ، کاهش دهیم.

دکتر روحانی با اشاره به اقدامات دولت برای مهار آب های مرزی ، افزود: صدها هزار هکتار زمین  در غرب کشور زیر کشت خواهد رفت. در خوزستان و ایلام طرحی برای احیای  550 هزار هکتار اراضی تا پایان سال 96 داریم و در خوزستان و ایلام 295 هزار هکتار زمین را احیاء کردیم که این روند ادامه می یابد.

رییس جمهور ضرورت توجه به حساسیت ها در روند اطلاع رسانی رسانه ها را مورد تاکید قرار داد و گفت: وقتی که آنفلوآنزای مرغی می‌آید و ما 25 میلیون قطعه مرغ را بخاطر سلامت مردم معدوم می کنیم  بجای تشکر از دولت نیایند در رسانه بگویند تخم مرغ طلایی شده است و حقیقت و واقعیت را به مردم بگویند و بدانند این میزان مرغ بخاطر سلامت مردم نابود شدند چرا که سلامت مردم برای ما مهم است.

دکتر روحانی اظهارداشت: سال آینده به عنوان سال چهلم انقلاب باید سال وحدت باشد. رسانه‌های ما، اخلاق خوش اسلامی را پیش بگیرند و به ملت امید و نشاط دهند. سال آینده سال نشاط است  و در ورزشگاه‌ها ، دانشگاه‌ها ، سینماها و خیابان‌ها باید نشاط باشد.

رئیس جمهور با بیان اینکه "سال آینده، سال نشاط و امید برای ملت ایران است و باید دشمن را مأیوس کنیم"، تصریح کرد:از اصولگرا، اصلاح‌طلب، اعتدالگرا، همه احزاب و تشکل‌ها و همه مردم خواهش می کنم  بیایید با هم باشیم.هزار دوست کم است و یک دشمن بسیار زیاد است، با هم دوستی کنیم و قدر همدیگر را بدانیم. کینه‌ها را رها کنیم. چند سال کینه، چند سال سخن ناروا گفتن. ما برادریم و همه ایرانی و مسلمانیم و منافع مشترک داریم. مسایل کوچک را رها کنیم ، متحد شویم و در کنار هم قرار بگیریم.

دکتر روحانی در موضوع اشتغال نیز تاکید کرد: در سال قبل 700 هزار شغل درست کردیم. امسال تا پایان سال امیدوارم بیش از این باشد و ما  در عین حال در این حوزه عقب هستیم. برای سال آینده طرح‌های متعدد برای اشتغال داریم بویژه اینکه جمعیت 15 تا 34 ساله ای کشور 40 درصد جمعیت را تشکیل می‌دهند.

رئیس جمهور با درخواست از وزیر کار برای ارائه گزارش در این عرصه گفت: سال آینده تمام اصناف و بنگاه‌های کوچک  هر فردی را برای جذب کنند از دادن حق بیمه معاف می شوند و بیمه شخص ثالث را هم خودمان به عهده می‌گیریم. گردانندگان اصناف اعلام می‌کنند که با این طرح دولت، 300 هزار شغل اضافه خواهد شد.

 دکتر روحانی افزود: در سال آینده آنهایی که در کارگاه‌های خود افراد را جذب کنند، برای اشتغال همیشگی در سال اول برای هر فرد 300 هزار تومان را به عهده می‌گیریم. مهارت کاری را در سراسر کشور افزایش می‌دهیم و طرحی که برای مسکن داریم سازمان و برنامه بودجه مدعی است که 250 هزار شغل جدید بوجود خواهد آورد و در زمینه صنعت در سال جاری 600 هزار واحد نیمه تمام را به اتمام رساندیم یا خواهیم رساند.

رییس جمهور تصریح کرد: دانشگاه‌ها و آموزش و پرورش نیز موظف به آموزش مهارت کار  شده اند.

دکتر روحانی خطاب به " جوانان عزیز و  مردم ایران" گفت: ما برای اینکه بتوانیم انقلاب و نظام را حفظ کنیم، راهی جز مشارکت مردم نداریم و  اگر انقلاب ما امروز باقی مانده، بخاطر انتخابات‌هاست. اگر انتخابات مجلس و ریاست جمهوری نداشتیم، بدانید امروز انقلابی در کار نبود و انتخابات‌ها است که این انقلاب را پایدار نگه می‌دارد.

رئیس جمهور تاکید کرد: راه انتخاب مردم را باید سهل کنیم. از همه نهادها و ارگان‌ها و از دستگاه قانون‌گذاری مجلس، شورای نگهبان و از همه می‌خواهم که راه انتخابات را سهل کنند. اسلام گفته است اگر 40 نفر شهادت دادند این فردی که از دنیا رفته آدم خوب است، اگر آدم بد باشد، در روایات ما آمده خدا از گناهانش می‌گذرد . آیا وقتی 400 نفر شهادت می دهند این آدم خوب است، یک جناح شهادت می‌دهد که این آدم خوب است و میلیون ها نفر شهادت می‌دهند، این فرد خوب است، کافی نیست؟

دکتر روحانی با بیان اینکه باید به مردم اعتماد و راه قانونی را سهل کنیم"، اظهارداشت: احراز صحت و سلامت و شایستگی‌ها را سهل کنیم. مردم را در این احرازها مشارکت دهیم و  اگر کمبود قانون داریم، قانون را اصلاح کنیم و راه را باز کنیم، با مردم مدارا کنیم. بگذارید همه سلیقه‌ها و جناح ها در انتخابات حضور پیدا کنند و در انتخابات مجلس، شوراها، خبرگان و ریاست جمهوری همه بیایند و شرکت کنند. با تجربه خودم و به عنوان نماینده ملت ایران اعلام می‌کنم راه این است که انتخاب مردم را آسان کنیم. انتخاب مردم اساس برای حراست از نظام ما است.

رئیس جمهور همچنین رعایت قواعد بازی را در این عرصه مهم برشمرد و گفت: قواعد تعامل را نباید از یاد ببریم . موقع انتخابات اشکال ندارد ، صحبت و نقد کنیم و هر کسی از کاندیدای خودش حمایت کند هر چند که آن وقت هم باید اخلاق، راستگویی و اسلام معیار باشد اما انتخابات که تمام شد، رقابت تمام شد. خواهش می‌کنم از همه جناح‌ها، احزاب، جوان‌ها، فرهیختگان، هر کس انتخاب شد، آن منتخب مردم است .

دکتر روحانی با بیان اینکه "رأی مردم است که منتخب مردم را می‌سازد"، گفت: رقابت را کنار بگذاریم، قواعد سیاسی جهانی را مراعات کنیم، همه در کنار هم باشیم، مردم را راحت بگذاریم، در حریم خصوصی مردم دخالت نکنیم چرا که حریم خصوصی مردم از آن مردم است و یکبار هم شده فرمان 8 ماده‌ای امام در سال 61 را بخوانیم، به آن عمل کنیم و آستانه تحمل‌مان را بالا ببریم.

رییس جمهور اظهارداشت:  ثمره انقلاب ومیراث امام بزرگ ما قانون اساسی است، آن را پاس بداریم و از ظرفیت هایش استفاده کنیم .بسیاری از مسایلی که امروز در حوزه  آزادی‌ها، روابط اجتماعی و سرمایه‌گذاری‌ها ، به عنوان مشکل در جامعه داریم،  ، ناشی از عمل نکردن به قانون اساسی است. قانون اساسی معیار ماست. هر که قانون اساسی را قبول دارد، انقلابی است و  همه شامل تمام قوا و نیروهای مسلح باید به قانون اساسی عمل کنیم. قانون اساسی بن‌بست‌ها را برداشته و ظرفیت بسیار بزرگی دارد.

دکتر روحانی با تاکید بر اینکه "اگر جایی ما با هم بحث داریم باید به اصل 59 قانون اساسی مراجعه کنیم"، گفت: اصل 59 قانون اساسی می‌گوید در برخی موارد قانون‌گذاری و اعمال قوه مقننه در مسایل مهم اجتماعی، فرهنگی، اقتصادی و سیاسی،  مراجعه به آراء مستقیم مردم است. اگر در دو تا مسأله اختلاف نظر داریم، جناح‌ها اختلاف دارند، دعوا و شعار ندارد، صندوق آراء را بیاوریم و طبق اصل 59 قانون اساسی هر چه مردم گفتند، به آن عمل کنیم، این ظرفیت قانون اساسی ماست و باید به ظرفیت‌های قانون اساسی‌مان عمل کنیم.

رییس جمهور تاکید کرد: یک مقدار مدارا و آستانه تحمل ما باید افزایش  یابد و  در کنار هم ، برای کشور‌ و ملت تلاش کنیم. همانطور که در حرم امام گفتم، سه چیز برای ما اصل است؛ اسلام، ایران و ملت ایران و "همه ما برای اسلام، همه ما برای ایران و همه ما برای ملت ایران".