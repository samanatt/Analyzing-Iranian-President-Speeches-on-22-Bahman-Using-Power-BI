حجت‌الاسلام والمسلمین دکتر حسن روحانی در اجتماع بزرگ و پرشور مردم تهران در مراسم راهپیمایی چهل و یکمین سالگرد پیروزی شکوهمند انقلاب اسلامی،  گفت: کار انقلابی این است که اقدامی بکنیم که از آن اقدام ، همه احساس پیروزی کنند. خوشحال کردن 83 میلیون ایرانی یعنی انجام کار انقلابی.

بسم الله الرحمن الرحیم

الحمدلله رب العالمین و صلی الله علی سیدنا و نبینا محمد و آله الطاهرین و صحبه المنتجبین

وَ مَا لَنَآ أَلَّا نَتَوَکَّلَ عَلَى اللَّهِ وَقَدْ هَدَیَنَا سُبُلَنَا وَ لَنَصْبِرَنَّ عَلَى‏ مَآ ءَاذَیْتُمُونَا وَ عَلَى اللَّهِ فَلْیَتَوَکَّلِ الْمُتَوَکِّلُونَ ‏(آیه 12، سوره ابراهیم)

روز تاریخی 22 بهمن را خدمت همه ملت بزرگوار ایران اسلامی و به محضر رهبری معظم انقلاب تبریک و تهنیت عرض می‌کنم و یاد همه شهیدان انقلاب اسلامی، جنگ تحمیلی و همچنین امام شهیدان را گرامی می‌داریم.

بهمن 57 در 41 سال پیش به ما نشان داد که چگونه قدرت خداوند در اراده یک ملت بزرگ تجلی می‌یابد.

علیرغم اینکه تبلیغ می‌کردند دوران دین و معنویت سپری شده است و برغم اینکه جهان آن روز را به دو قطب شرق و غرب تقسیم کرده بودند، ملت بزرگ ایران با انگیزه دینی و مذهبی و بدون اتکاء به هیچ قدرت و ابرقدرتی با دست خالی و با دلی مطمئن در برابر رژیم تا دندان مسلح و اربابانش ایستادند و انقلاب شکوهمند اسلامی را به پیروزی رساندند.

بی‌تردید ما در حادثه تاریخی 22 بهمن 57، دست و قدرت خداوند و اراده حق را به خوبی مشاهده کردیم.

بدون عنایت خداوند چگونه امکان‌پذیر بود که در برابر تمام قدرت‌های جهانی و حکومت نظامی در کشور، ملت ما بتواند بزرگترین پیروزی تاریخی را رقم بزند.

در اینجا می‌خواهم به نکته مهمی اشاره کنم، تمام انقلاب ما، یک انتخاب بود. می‌خواهم به این سوالی که در ذهن برخی از نسل سوم و چهارم انقلاب ممکن است بوجود آمده باشد، پاسخ دهم که چرا ملت ایران در 41 سال پیش انقلاب را انتخاب کرد و چرا رژیم گذشته را سرنگون کرد.

در واقع انقلاب اسلامی ایران مبتنی بر یک انتخاب بود، مردم و ملت ما بین یک رژیم فاسد وابسته به آمریکا و یک نظام مردم‌سالار دینی، بین یک فاسدی مثل شاه ملعون و مثل انسانی با ایمان و با دانش و سیاست همچون امام(ره)، امام و مردم‌سالاری را انتخاب کردند.

بین وابستگی به ابرقدرت‌ها و استقلال، مردم ما استقلال را انتخاب کردند. به اعتقاد من اگر این انتخابات و این انتخاب امروز هم در پیش روی مردم باشد، پاسخ مردم ما  امروز هم پاسخ 41 سال پیش خواهد بود. بسیار مهم است به این نکته توجه کنید که انقلاب اسلامی مبتنی بر انتخاب بود و بالاترین ثمره انقلاب نیز انتخاب است، انقلاب از انتخاب است و انتخاب از انقلاب است یعنی مردم ما بین اسلام و کفر، بین حق و باطل و بین نظام مردمی و دیکتاتوری، مسیر حق و عدل را انتخاب کردند.

اگر رژیم فاسد گذشته به مردم اجازه انتخاب می‌داد، نیازی به انقلاب نبود، اگر رژیم گذشته مردم را آزاد می‌گذاشت تا در نوع حکومت، حکومت خود را برگزینند و انتخاب کنند، در نوع قانون اساسی، قانون اساسی مورد نظر خود را انتخاب کنند، بین استقلال و وابستگی، مردم استقلال را انتخاب کنند، اگر رژیم گذشته تن می‌داد به یک انتخابات سالم، آزاد و ملی، انقلابی نمی‌شد.

انقلاب بر مبنای آن بود که "در انتخابات" بسته بود. انسداد درب و دروازه انتخابات، مردم را هدایت کرد، تا از مسیر یک انقلاب بزرگ این زنجیر را پاره کنند و راه را برای انتخابات باز کنند.

برخی فکر می‌کنند، انقلاب اسلامی حادثه‌ای بود که 41 سال پیش تحقق پیدا کرد و پدران، برادران، خواهران و مادران ما در آن عصر بودند که راه انقلاب را برگزیدند و از ما می‌پرسند که آیا امروز هم ناچاریم همان راه 41 سال پیش را دنباله‌روی و پیروی کنیم و پاسخ این است که حضور و انتخاب مردم منحصر به 41 سال پیش نبود بلکه هر روز مردم در انتخاباتی رسمی و یا غیررسمی شرکت کردند.

 جامعه‌ای که در آن آزادی است، انتخابات مستمر در آن تحقق پیدا می‌کند، جامعه‌ای که در آن جامعه مردم‌سالاری وجود دارد و این مردم‌ هستند که تصمیم نهایی را می‌گیرند، همواره انتخابات وجود دارد.

مگر مردم ما فقط در 12 بهمن و 22 بهمن 57 راهی را برگزیدند؟ در دهم و یازدهم فروردین 58 به صورت رسمی دوباره نظام جمهوری اسلامی ایران را برگزیدند و آن رفراندوم و همه پرسی عمومی پایه و ابتنای نظام اسلامی ما است.

مردم یکبار دیگر در انتخاب خبرگان قانون اساسی به انتخاب دعوت شدند،  یکبار دیگر در همه پرسی قانون اساسی در سال 58 به انتخاب دعوت شدند و هر سال مردم به انتخابات دعوت می‌شوند و در هر موضوع مهمی از مردم خواسته می‌شود تا رأی خود را اعلام کنند.

 کدام 22 بهمن است که مردم در انتخابات شرکت نکردند.22 بهمن مردم آزاد هستند که به خیابان‌ها بیایند و انقلاب‌شان را تأیید کنند و بار دیگر با امام و رهبری بیعت کنند و یا آنکه در خانه بمانند، اما مردم هر سال انقلاب راهپیمایی، حضور در صحنه را انتخاب کردند.

 مسیر ما مسیر انتخابات است و انقلاب ما بر مبنای انتخاب بزرگ یک ملت در 41 سال پیش و در انتخاب‌های بعدی به وجود آمد و تکامل پیدا کرد. البته روشن است که ما در تمام مقاطع از روز اول با دشمنان قسم خورده و سرسختی مواجه بودیم و تاثیر انقلاب اسلامی ایران، تنها بر داخل ایران نبود بلکه بر منطقه، جهان، مسلمانان و آزادیخواهان تاثیر داشت.

برای قدرتی چون آمریکا تحمل انقلاب اسلامی و پیروزی یک ملت بزرگ و بیرون راندن ابرقدرت آمریکا از این سرزمین طبیعی است که غیرقابل تحمل باشد و طبیعی است که از 41 سال پیش هر شب خواب بازگشت به این سرزمین را ببیند.

آنها به خوبی می‌دانند که ایران چه مقدار اهمیت دارد، آنها به خوبی می‌دانند نقش ایران در منطقه چیست و آنها می‌دانند قدرت ایران در منطقه یکی از بالاترین قدرت‌ها یا به یک معنا بالاترین قدرت منطقه حساس خاورمیانه است به همین دلیل از روز اول دشمن سرسخت این ملت و انقلاب آمریکا و صهیونیسم بود. ایراد آمریکا  به انتخاب ما است و آمریکا می‌گوید چرا مردم انتخاب کردند. سخن آمریکا این است که مردم حق انتخاب نداشتند و ما نظام شاهنشاهی را تأیید کرده بودیم و می‌خواستیم بمانند و چرا مردم آمدند و راه نوینی را برای زندگی خود انتخاب کردند. پس دعوای ما با آمریکا دعوای انتخاب است.

می‌گوییم ملت ایران همیشه، همه سال و در همه موضوعات و مسایل مهم حق انتخاب دارد و دشمنان ما می‌گویند شما حق انتخاب ندارید؛ آمریکا به ما می‌گوید باید به گذشته و به 41 سال پیش برگردید و سخن مردم ما این است که ما به عقب برنمی‌گردیم و راه و مسیر ما برای پیشرفت و تعالی این کشور است و لذا شما می‌بینید این دشمنی و کینه‌توزی در طول 41 سال گذشته به شکل‌های مختلف ظهور و بروز پیدا کرد، اما راه انقلاب، همان راه روز اول است.

خواهش می‌کنم از جوانان عزیز، دانشگاهیان و محققان یکبار دیگر سخن امام(ره) را در روز 12 بهمن 57 در بهشت زهرا(س) بخوانید و به آن دقت کنید؛ آنچه امام(ره) روز اول به مردم گفت تا روز آخر پای آن کلام ایستاد.

امام(ره) با مردم صادقانه رفتار کرد؛ امام(ره) به وعده‌اش عمل کرد؛ امام(ره) هر چه در روز 12 بهمن در بهشت زهرا(س) گفت، تا پایان عمر پربرکتش به آن عمل کرد؛ امام در بهشت زهرا(س) به مردم گفت که سرنوشت مردم دست خود مردم است و مردم بر سرنوشت خودشان مسلط هستند؛ امام(ره) آن روز به مردم گفت مجلس و دولت باید قانونی و ابتنای نظام باید بر مبنای قانون باشد؛ امام(ره) آن روز به مردم گفت که دنبال استقلال فرهنگی و سیاسی در این کشور هستیم؛ امام(ره) آن روز به مردم گفت با مظاهر تمدن و تجدد مخالف نیستیم؛ با فحشا و فساد مخالفیم. امام آن روز گفت من به دلیل خواست مردم و اینکه مردم او را قبول دارند، دولت تعیین می‌کنم. آنچه امام(ره) در 12 بهمن گفت، در روز آخر زندگی‌اش هم همان را گفت؛ راه امام(ره) راهی پیوسته و بدون انحراف بود و مردم این صداقت را از کلام و عمل امام(ره) مشاهده کردند.

آنچه انقلاب را استحکام بخشیده است، حضور مردم و رأی مردم است و هر چه مردم از ما می‌خواهند باید به آن عمل کنیم؛ در اینجا می‌خواهم از نیروهای مسلح، سپاه پاسداران، بسیج و از همه نیروها تشکر و سپاسگزاری کنم؛ آن روز که در بدرقه شهید بزرگوار حاج قاسم سلیمانی، مردم به خیابان آمدند و از نیروهای مسلح و از دولت انتقام را خواستند، نیروهای مسلح به آنچه مردم خواستند، عمل کردند؛ اینکه عین الاسد آمریکا در عراق موشکباران می‌شود، یعنی اجرای خواست مردم؛ مردم انتقام را خواستند و نیروهای مسلح سخن مردم را به کرسی نشاندند.

آن روز که هواپیمایی در کنار فرودگاه ما آسمان را نیلی کرد و قلب ما و رهبری را سوزاند. مردم از مسئولین عذرخواهی خواستند و نیروهای مسلح ما عمل کرده و صریحاً از مردم عذرخواهی کردند و به مردم قول دادند و گفتند که دقت خواهند کرد که چنین اشتباهی هرگز تکرار نشود.

نیروی مسلحی که با مردم و در کنار مردم است و به خواست مردم عمل می‌کند؛ این همانی است که راه انقلاب اسلامی ما تعیین کرده است.

به نکته بسیار مهمی اشاره می کنم. جوانان عزیز، مردم عزیز ایران، گاهی سخنانی در رسانه‌ها مطرح می‌شود که با راه امام و انقلاب ما در تضاد است. یادتان نرود که امام همواره تأکید کرد و گفت "همه با هم" و  این همه با هم یک استراتژی مهم انقلاب اسلامی بود.

هر وقت همه با هم بودیم، 22 بهمن آفریده می‌شود. هر وقت همه با هم بودیم، آمریکا شکست خورده و هر وقت همه با هم بودیم شکوفایی در این کشور اتفاق افتاده است. نگذاریم عده‌ای بگویند این جناح یا آن جناح، نه، استراتژی ما همه با هم است همه در کنار هم باید از این کشور دفاع کنیم. همه با هم باید در برابر آمریکا بایستیم و همه با هم باید از حقوق ملت ایران دفاع کنیم، این انقلاب برای همه است، برای فرد و گروه خاص نیست.

در 22 بهمن 57 تمام ملت ایران احساس پیروزی کردند. نه این جناح یا آن جناح. در 22 بهمن 57 تمام اقوام و مذاهب احساس پیروزی کردند، شرق و غرب ایران، شمال و جنوب ایران و همه مردم.36 میلیون جمعیت آن روز ایران، همه احساس پیروزی کردند.

اگر کاری کنیم که همه ما احساس پیروزی بکنیم، آن کار " انقلابی" است. انقلاب یعنی همین. یعنی اقدامی کنیم به نفع همه ملت، اگر هر وقت اقدامی کردیم که 83 میلیون را خوشحال کردیم، کار ما انقلابی است. هر وقت 10 میلیون را خوشحال کردیم، 10 میلیون را ناراحت کردیم و بقیه را مردد کردیم باید فکر کنیم کجای کار ما ایراد دارد. در بسیاری از موارد" این" یا "آن" نادرست است. مقاومت یا دیپلماسی، این یا آن غلط است. هر دو در کنار هم درست است ، هم مقاومت و هم دیپلماسی.

شهید سلیمانی سردار میدان جنگ و دیپلمات ارشد در مذاکره بود. شهید سلیمانی در مسیر رفتن به جلسه سخن و گفتگو با نخست وزیر عراق شهید شد و شهید سلیمانی به سمت میدان جنگ نمی‌رفت بلکه به سمت میدان دیپلماسی می‌رفت که شهید شد.

شهید سلیمانی کسی بود که در میدان جنگ سردار قوی میدان جنگ بود و در میدان مذاکره، دیپلمات قدرتمند و عزتمند بود و همه ابعاد شهید سلیمانی را مد نظر قرار دهیم.

شهید سلیمانی به دنبال جنگ در منطقه نبود، آمریکایی‌ها دروغ می‌گویند. شهید سلیمانی دنبال بی‌ثباتی در منطقه نبود، آمریکا و اسرائیل دروغ می‌گویند. شهید سلیمانی دنبال ثبات بود.

شهید سلیمانی به کمک مردم و ارتش عراق به عراق، سوریه و لبنان ثبات و به منطقه امنیت داد.

شهید سلیمانی مرد جنگ و صلح بود، جنگی که به صلح منتهی شود و صلحی که آنچنان قوی باشیم که جنگی ایجاد نشود. قدرت  و قوت ما است که صلح را حفاظت می‌کند و نیروی مسلحی قوی است که کشور ما را در مسیر صلح نگه می‌دارد.

سپاسگزار صنعت دفاعی کشور هستم که در این مدت چند سال قدرت نیروهای مسلح ما را دو چندان کرده است. فرماندهان نظامی در آخرین جلسه شورای عالی امنیت ملی ‌گفتند که قدرت نظامی کشور امروز از یکسال پیش به مراتب بالاتر است و قدرت نظامی کشور روز به روز برتر است.

امروز می‌توانیم  همه نیازمندی‌های خودمان از جمله موشک، هواپیما، ناوچه و زیردریایی، موشک ضدزره و موشک پدافند هوایی‌ را با دست دانشمندان خودمان بسازیم و همه جا صنعت ایران است و همه جا دست پرتوان مهندسین ایرانی است.

 قبل از انقلاب، 95 درصد سلاح و تجهیزات ما وارد می‌شد و 5 درصد در داخل درست می‌شد اما امروز همه نیازهای ما در داخل کشور تولید می‌شود و این به معنای توانمندی علمی و قدرت نظامی و دفاعی ملت بزرگ ایران است.

ممکن است برخی فکر کنند، یا جمهوری یا اسلامی که این سخن غلط است.

ممکن است افرادی فکر کنند، ما باید جمهوری را تضعیف کنیم تا اسلامیت را تقویت کنیم؛ با کمال ادب و احترام به این دوستان عزیز می‌گویم، اشتباه می‌فرمایید؛ تضعیف جمهوریت، تقویت اسلامیت نیست؛ جمهوریت و اسلامیت در کنار هم هستند. این یا آن در اینجا درست نیست. بعضی‌ جاها باید بین این یا آن، انتخاب کنیم؛ درست است؛ اما در بسیاری از موارد هم نباید بین این یا آن انتخاب کنیم؛ یا مقاومت یا دیپلماسی؛ نه هر دو. یا تعامل با جهان یا ایستادگی؛ نه هر دو. یا خودکفایی در داخل یا تجارت با خارج؛ نه هر دو.

اینجا، جاهایی است که این یا آن ناصحیح است و در تاریخ انقلاب نیز امام به ما آموخت که اسلامیت در کنار جمهوریت است؛ امام(ره) به ما آموخت، دینداری در کنار مردم سالاری است؛ امام(ره) به ما آموخت پیشرفت در کنار عدالت است. در بسیاری از موارد ابعاد مختلف انقلاب اسلامی را باید مد نظر قرار دهیم.

در اینجا می‌خواهم به یک مسأله مهم اشاره کنم؛ آمریکا به دنبال چیست؟ آمریکا در این 2 سال گذشته که این همه فشار بر مردم عزیز وارد کرده است، تمام تجارت، صادرات، واردات و نیازمندی‌های کشور را مورد هدف قرار داده تا مردم صبرشان لبریز شود.

آنچه اختلاف محاسبه است، اینست که آمریکایی‌ها، جایگاه و عظمت ملت ایران را درک نکردند؛ آمریکایی‌ها فکر می‌کنند با 41 سال تمدن مواجه هستند، نه؛ آمریکایی‌ها با هزاران سال تمدن ایران مواجه هستند؛ تمدن ایرانیت و اسلامیت در طول قرن‌ها.

البته انقلاب اسلامی هم در طول 41 سال گذشته، اقدامات بسیار مهمی را برای تکمیل تمدن اسلامی و ایرانی انجام داده است؛ آمریکا با نظام و دولتمردان مواجه نیست؛ خطایش این است؛ آمریکا با 83 میلیون جمعیت ایران مواجه است و مردم ما یکپارچه‌ و یکصدا هستند.

آنجا که بحث ملت باشد، یکصداست؛ آنجا که بحث انقلاب باشد، یک صداست؛ آنجا که منافع ملی باشد، یک صداست؛ در روزهای تشییع جنازه شهید بزرگ ما، شهید سلیمانی دیدید که همه مردم یکصدا و یک فریاد بودند؛ چشم‌ها همه گریان و نگاه‌ها همه به سمت آسمان بود و همه مردم با مشت گره کرده در برابر ابرقدرت‌ها و آمریکا ایستادند و نظر خود را در آن راهپیمایی‌های بزرگ و تشییع جنازه عظیم اعلام کردند.

آمریکا می‌خواهد ملت ایران را از پا در بیاورد، آمریکا چه می‌خواهد؟، آمریکا ملت تسلیم شده ، کشور غارت‌شده  و دولتی را می خواهد که پشیمان شده و نمی‌خواهد بار مسئولیت را بر دوش داشته باشد.

اشتباه آمریکا همین است، نمی‌داند، در ایران دولت، ملت، نیروهای مسلح، قوای سه‌گانه، همه و همه زیر پرچم جمهوری اسلامی و رهبری معظم انقلاب، یکپارچه ایستادگی خواهند کرد.

تلاش آمریکایی ها این بود که مردم ما برای نیازمندی‌های روزمره خود درمانده شوند. از شما می‌پرسم، آیا امروز مردم در نیازهای اساسی‌شان، در برق، آب، نان، مواد غذایی ضروری‌شان، مدرسه و بهداشت‌شان، با یک مشکل عظیم و بزرگی که آمریکایی‌ها تصور می‌کردند، مواجه هستند؟

آمریکایی‌ها می‌گفتند اگر ما 3 ماه تحریم را ادامه بدهیم، ماده غذایی در ایران پیدا نمی‌شود، آنها می‌گفتند ما 3 ماه تحریم را ادامه دهیم، در ایران دارویی پیدا نمی‌شود، مردم در آب، برق، گاز و زندگی‌شان دچار مشکل می‌شوند. آیا اینچنین شد؟

 ما در 2 سال گذشته که در شدیدترین تحریم ها بودیم، البته روزهای بسیار سختی را پشت سر گذاشتیم و مردم ما روزهای سختی را گذراندند، اما در طول ماه‌های اخیر، دولت و ملت روز به روز بر مشکلات  فائق‌تر می‌شود و مشکلات را پشت سر می‌گذارد.

از شما می‌پرسم، از متخصصین بپرسید از کشاورزان، صنعتگران بپرسید. امسال در بخش صنعت، ما رشد صنعت داریم یا نه. در بخش کشاورزی رشد و پیشرفت داریم یا نه. 2 سال تحریم کامل بودیم. اما امروز، مردم ما می‌بینند که در بسیاری از مواد غذایی خودکفا هستند و در برخی از مواد غذایی نیز در مسیر خودکفایی قرار دارند.

مردم عزیز ما بدانند روزی که انقلاب پیروز شد، تولید کشاورزی ایران، 26 میلیون تن در سال بود، روزی که دولت یازدهم در سال 92 کار خود را آغاز کرد، تولید مواد غذایی ما 97 میلیون تن بود و امروز تولید مواد غذایی ما 126 میلیون تن است.

یعنی این دولت، در طول 6 سال به اندازه تمام و کل رژیم گذشته، ده‌ها سال تلاش در ایران کار کرده است. در آن رژیم  تازه آمریکایی‌ها در کشاورزی به اصطلاح اینها را کمک می‌کردند. اسرائیلی‌ها هم در ایران بودند، امروز ببینید ملت ایران با چه پیشرفتی مواجه است. آمریکا اشتباه کرده، نفهمیده که کشاورزان و مهندسان ما در سراسر کشور با همه توان برای نیازمندی‌های خود ایستاده‌اند.

آمریکایی‌ها یک روزی فکر می‌کردند که اگر بنزین را تحریم کنند، کشور ما بهم می‌ریزد و در پمپ بنزین‌ها صف درست می‌شود. امروز چطور؟ امروز بنزین را صادر می‌کنیم.

درآغاز این دولت، آغاز دولت یازدهم تولید بنزین 52 میلیون لیتر در روز بود و امروز 110 میلیون لیتر در روز است که تولید بنزین  در این 6 سال 2 برابر شده است.

آنهایی که در رسانه‌ها سوال می‌کنند که این دولت چه کار کرده است، بگویند در کدام زمینه صنعتی و کشاورزی و نظامی و سایر امور بود که مردم عزیز ما نتوانستند مشکلات را پشت سر بگذارند.

آنهایی که می‌گویند ما در برابر آمریکا نمی‌توانیم بایستیم و پیشرفت بکنیم، در خطا و اشتباه هستند؛ به دست کشاورزان، صنعتگران، کارگران و مهندسین نفت ما نگاه کنند.

یک خبر افتخارآمیزی که البته به طور رسمی در پایان امسال اعلام می‌شود، همین‌جا به ملت بزرگ ایران، اعلام بکنم که در زمان پیروزی انقلاب مقدار تولید گاز کشور 110 میلیون متر مکعب در روز بود و در روزی که دولت یازدهم شروع بکار کرد تولید گاز  625 میلیون متر مکعب در روز بود. ملت بزرگ ایران، پایان امسال تولید گاز کشور به هزار میلیون متر مکعب در روز خواهد رسید.

این بزرگترین افتخار برای مهندسین و کارگران نفت و گاز کشور است. ببینید کشور در چه رشدی قرار گرفته است و ما تنها در کشف میدان نفتی بزرگی که امسال اعلام شد، مهندسین ما 53 میلیارد بشکه نفت درجا را در ایلام و خوزستان کشف کردند.

آمریکا خطا و اشتباه کرده است که فکر می کند اگر ما را در تحریم قرار بدهد، عقب‌نشینی می‌کنیم.

ملت ما بداند، امروز 97 درصد داروی کشور را مردم، کارخانه‌ها، مهندسین و پزشک‌ها، متخصصین دارویی تولید می‌کنند و3 درصد نیاز به خارج داریم و اگر تلاش کنیم، در سال‌های آینده می‌توانیم خودکفای کامل بشویم.

 امروز ملتی هستیم که در آغاز انقلاب، واردکننده  نیازهای بخش سلامت و بهداشت بودیم و پزشک، دارو و تجهیزات ما از خارج می‌آمد اما امروز در همه این زمینه‌ها روی پای خود ایستادیم و خودکفا شدیم.

امروز صادرکننده هستیم و گردشگر درمانی و سلامت داریم؛ مردمی از کشورهای همسایه به کشور ما برای عمل جراحی می‌آیند؛ پس آمریکا اشتباه کرده و مسیر ما مسیر درست است.

مردم عزیز به این آمار توجه کنید؛ تمام تخت‌های بیمارستانی تا ابتدای دولت یازدهم حدود 80 هزار تخت بوده که در طول این 6 سال 26 هزار تخت جدید به آن اضافه کردیم و 45 هزار تخت را به طور کامل بازسازی کردیم؛ یعنی به اندازه کل تخت بیمارستانی تاریخ کشور ایران، تخت بیمارستانی اضافه یا بازسازی کردیم؛ کار عظیمی که این ملت بزرگ، پزشکان و مهندسین و پرستاران ما انجام می‌دهند.

مردم، به خدا قسم اگر یک دهم این فشاری که در این 2 سال اخیر بر ملت ما وارد شده، به یک کشور مشابه ما در این منطقه وارد می‌شد، در برابر آمریکا تسلیم می‌شد و خضوع می‌کرد.

بدانید بسیاری از کشورهای همسایه ما، اگر نفت‌شان یک ماه تحریم شود، حقوق کارمند خودشان را نمی‌توانند پرداخت کنند؛ امروز به حول و قوه الهی علیرغم همه فشارهای آمریکا و تهدیدها روی پای خود ایستاده‌ایم.

در این 10 ماه تا امروز 14 میلیارد دلار برای کالای اساسی و 20 میلیارد دلار برای غیرکالاهای اساسی بانک مرکزی پرداخت کرده است؛ در طول مدت این 10 ماه، 72 میلیارد صادرات و واردات داشتیم و حرکت تجاری ما 72 میلیارد بوده است؛ 36 میلیارد وارد کردیم، 35.5 میلیارد صادر کردیم؛ تقریباً نزدیک هم با کمی کسر در تراز؛ بنابراین مردم روی پای خودشان ایستادند؛ مردم‌ ما، بازوهایشان را قوی‌تر و افکارشان را مجهز کردند.

مردم عزیز و بزرگ ایران؛ امروز در کشور ما  55 هزار و 700 شرکت دانش‌بنیان کار می‌کند و 300 هزار نفر در شرکت‌های دانش‌بنیان در این 3، 4 سال اخیر مشغول کار شدند.

آمریکا می‌خواست اشتغال را در کشور ما از بین ببرد؛ در آغاز دولت یازدهم 20 میلیون و 600 هزار نفر شاغل در کشور داشتیم و امروز 24 میلیون و 400 هزار شاغل داریم؛ یعنی 3 میلیون و 600 هزار نفر بر شاغل خالص ما اضافه شده است؛ هر سال به طور متوسط 500 هزار نفر، مشغول بکار شدند.

علیرغم همه فشارها و تهدیدها، مسیر ما مسیر درست بوده و ملت ما مقاومت و ایستادگی کرده است و در تمام زمینه‌ها امروز موفقیت‌های بزرگ را به دست آوردیم.

مردم عزیز؛ در ابتدای پیروزی انقلاب 4500 کیلومتر،‌راه‌آهن در کشور داشتیم؛ فقط در این دولت، در این 6 سال، 1200 کیلومتر راه‌آهن اضافه شده و حدود 1000 کیلومتر هم تا پایان دولت اضافه خواهد شد.

همین‌جا به وزارت راه دستور می دهم که جاده عظیم تهران – شمال را که تکمیل شده، از فردا رفت و آمد آزمایشی‌اش را آغاز کرده و جاده را به روی مردم باز کند و ان‌شاء الله اوایل اسفند این جاده مهم که یکی از افتخارات مهندسی ایران است، افتتاح خواهد شد و کار عظیم و بزرگی است که ارزش آن 10 هزار میلیارد تومان است.

امسال در 6 ماه دوم سال 33 هزار میلیارد تومان طرح‌های آب و برق تا پایان سال افتتاح کردیم و افتتاح خواهیم کرد. دست روی دست نگذاشتیم، دولت ما ورشکسته نیست و ملت ما، تسلیم شده نیست. آمریکا بفهمد، اشتباه و خطا کرده و بزرگترین خطاها را مرتکب شده است.

آمریکا برخلاف همه قوانین بین المللی بزرگترین جنایت را انجام داده و در کشور همسایه ما، میهمان عراق و فرمانده ما را ترور کرده است. خاک مردم فلسطین و ‌سوریه را علیرغم همه قطعنامه‌های بین‌المللی به اسرائیل هدیه کرده است.

مردم روز به روز آگاه‌تر می‌شوند. راه آمریکا به ضرر ملت ایران، ملت منطقه، جهان اسلام و همه جهان است و حتی کار کاخ سفید به ضرر مردم خود آمریکا است. در این شرایط خداوند به ما چه می‌گوید:

وَ مَا لَنَآ أَلَّا نَتَوَکَّلَ عَلَى اللَّهِ وَقَدْ هَدَیَنَا سُبُلَنَا وَ لَنَصْبِرَنَّ عَلَى‏ مَآ ءَاذَیْتُمُونَا وَ عَلَى اللَّهِ فَلْیَتَوَکَّلِ الْمُتَوَکِّلُونَ‏ پیامبران در برابر فشار در برابر ستم همه آنهایی که در برابر حق ایستاده بودند، می‌گفتند چرا به خداوند

توکل نکنیم، آن خدایی که راه نجات را پیش روی ما گذاشته است، مسیر هدایت را پیش روی ما گذاشته است.

 البته در سایه تحریم و فشار مردم ما آزار می‌بینند و اذیت می‌شوند و فشار بر مردم ما وارد می‌شود. اما در عین حال مردم ما کاملاً آگاه هستند که می‌توانیم از این فشار عبور کنیم همین‌طور که در ماه‌های اخیر دیده‌اند در تمام شاخص‌های اقتصادی، روند ما صحیح و مثبت بوده است و این به آن معناست که ما قدرت داریم که در برابر فشار آمریکا، به پیروزی برسیم و در برابر تمام آزارها و اذیت‌ها می‌ایستیم.

ملت بزرگ ایران؛ انتخابات دوم اسفند، یک انتخابات، در میان همه انتخابات‌هاست؛ انقلاب ما در سایه انتخاب درست ملت به پیروزی رسید و انقلاب برای این بود که راه انتخاب به روی ما باز باشد.

مردم عزیز؛ یکی از بالاترین ارزش‌های ملی و دینی ما انتخاب و قدرت انتخاب است؛ بتوانیم بین دو راه، راه بهتر را برگزینیم؛ بتوانیم بین چند راه، راهی که بهتر است برگزینیم؛ انتخاب یکی از دستاوردهای بزرگ انقلاب اسلامی است؛ ممکن است در این انتخابات گله و انتقاد داشته باشیم، اشکالی ندارد؛ انتقاد آزاد است، اما مردم عزیز ایران؛ انتقاد باشد و منتقد باشیم، ولی خواهش می‌کنم انفعال نباشد و منفعل نشویم. بخاطر این کار یا آن کار، بخاطر این اقدام یا آن اقدام، با صندوق رأی قهر نکنیم. انتخابات و صندوق رأی منجی ماست.

در دهه پنجم انقلاب که یکسالش گذشت و الان وارد سال دوم می‌شویم، خیلی از اصلاحات باید در این کشور انجام بگیرد؛ نظام جمهوری ما باید در سایه رأی، حضور و انتخابات شما نو شود؛ نوسازی شود، سالم‌تر و شکوفا تر شود.

نباید با صندوق و انتخابات قهر کنیم؛ به هر صورت است باید پای صندوق انتخابات برویم؛ امام(ره) ما را دعوت کرد به انتخابات که صندوق رأی را رها نکنیم؛ در هر انتخاباتی رهبری معظم انقلاب تأکید کرد که در انتخابات حضور پیدا کنیم. انتخابات غیر از عظمت ملی، امنیت ملی، ایستادگی در برابر دشمن، آن هدف مهم و ارزشمند یعنی انتخاب که دستاورد انقلاب است و نهاد انتخاب و انتخابات را تقویت خواهد کرد.

یکبار دیگر مثل امروزی که در سراسر کشور شما به صحنه آمدید و افتخار آفریدید، دوم اسفند پای صندوق رأی برویم؛ یکبار دیگر افتخار بیافرینیم و به همه دشمنان اعلام کنیم راه و مسیر مردم آزادی، استقلال و جمهوری اسلامی ایران بوده و خواهد بود و در برابر شما تسلیم نمی‌شویم و شما را وادار می‌کنیم که روزی در برابر ملت ایران تسلیم بشوید و سر فرود بیاورید و بی‌تردید پیروزی از آن ماست.

والسلام علیکم و رحمه الله و برکاته